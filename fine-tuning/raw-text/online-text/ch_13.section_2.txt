Nocte sol non lucet, sed luna et stellae lucent. Luna ipsa suam lucem non habet, lux lunae a sole venit; itaque luna non tam clara est quam sol. Sol est stella clarissima, quae luce sua et terram et lunam illustrat. Neque tota luna sole illustratur, sed tantum ea pars quae vertitur ad solem; cetera pars obscura est. Cum exigua pars lunae tantum videtur, luna 'nova' esse dicitur. Die septimo vel octavo post lunam novam luna dimidia videtur, quae formam habet litterae D. Die quinto decimo post lunam novam luna plena est et formam habet litterae O. Cum luna non lucet, nox obscura est.

Dies mensis primus 'kalendae' nominatur. Dies primus mensis Ianuari dicitur 'kalendae Ianuariae'; is dies anni primus est atque initium anni novi. Diei primo mensis Iulii 'kalendae Iuliae' nomen est; is est dies anni medius.

Dies tertius decimus post kalendas 'idus' nominatur. 'Idus Ianuariae' dies tertius decimus est post kalendas Ianuarias. Item 'idus Februariae' dicitur dies tertius decimus mensis Februarii. Sed 'idus Martiae' dies est quintus decimus mensis Martii, nam mense Martio (item Maio, Iulio, Octobri) idus non dies tertius decimus, sed quintus decimus post kalendas est. Dies nonus ante idus dicitur 'nonae' (nonae Ianuariae: dies quintus Ianuarii; nonae Februariae: dies quintus Februarii; nonae Martiae: dies septimus Martii; cet.)
Dies octavus ante kalendas Ianuarias, qui dicitur 'ante diem octavum kalendas Ianuarias', est dies anni brevissimus. Ante diem octavum kalendas Iulias dies anni longissimus est. Ante diem octavum kalendas Apriles (id est die octavo ante kalendas Apriles) nox atque dies aequi sunt; is dies 'aequinoctium' dicitur. Item ante diem octavum kalendas Octobres aequinoctium dicitur, nam eo quoque die nox aequa est atque dies.

Tempora anni sunt quattuor: aestas et hiems, ver et autumnus. Aestas est tempus a mense Iunio ad Augustum, hiems a mense Decembri ad Februarium. Mensis Iunius initium aestatis, December initium hiemis est. Tempus a Martio ad Maium ver dicitur, a mense Septembri ad Novembrem autumnus. Ver a mense Martio initium facit. Autumnus a Septembri incipit.

Aestate dies longi sunt, sol lucet, aer calidus est. Aestas est tempus calidum. Hiems tempus frigidum est. Hieme non solum imber sed etiam nix de caelo cadit. Imber est aqua quae de nubibus cadit. Nix frigidior est quam imber. Hieme montes et campi nive operiuntur. Vere campi nova herba operiuntur, arbores novis foliis ornantur, aves, quae hieme tacent, rursus canere incipiunt. Autumno folia de arboribus cadunt et terram operiunt. In Germania hiemes frigidiores sunt quam in Italia: alta nice operitur tota terra et lacus glacie operiuntur; hieme Germani pueri super glaciem lacuum ludere possunt. Ianuarius mensis anni frigidissimus est. Mense calidissimi sunt Iulius et Augustus. Eo tempore multi Romani urbem relinquunt et villas suas petunt, neque enim totam aestatem in urbe vivere volunt. -