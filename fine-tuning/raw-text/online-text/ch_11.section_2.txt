Iulius, qui cum Syro servo in atrio est, imperat: “I ad oppidum, Syre, atque medicum arcesse!”

Medicus Tusculi habitat. Iulius servum suum Tusculum ire iubet atque medicum arcessere. Syrus equum ascendit, ad oppidum it, medicum arcessit. Servus cum medico ad villam revenit.

Medicus interrogat: “Quis aegrotat?”

Iulius: “Meus Quintus filius aegrotat; ambulare non potest.”

Medicus: “Cur ambulare non potest?”

Iulius: “Quia pes eius aeger est. Puer stultus est, medice: nidum in arbore reperit, arborem ascendit, de arbore cadit! Itaque pedem aegrum habet nec ambulare potest. Nec modo pede, sed etiam capite aeger est.”

Iulius medicum ad cubiculum Quinti ducit. Medicus cubiculum intrat, ad lectum adit atque puerum aspicit. Quintus quietus super lectum iacet nec oculos aperit. Medicus puerum dormire videt.

Medicus dicit: “Puer dormit.”

Syra, quae male audit, id quod medicus dicit audire non potest; itaque interrogat: “Quid dicit medicus?”

Aemilia (in aurem Syrae): “Medicus 'puerum dormire' dicit.”

Quintus oculos aperit atque medicum adesse videt. Puer, qui medicum timet, nullum verbum facere audet.

Medicus: “Os aperi, puer! Linguam ostende!”

Syra: “Quid dicit medicus?”

Aemilia: “Medicus Quintum os aperire atque linguam ostendere iubet.”

Quintus os aperit atque medico linguam ostendit. Medicus linguam eius rubram esse videt.

Medicus: “Lingua eius rubra est.”

Syra: “Quid dicit?”

Aemilia: “Dicit 'linguam eius rubram esse'.”

Medicus etiam dentes Quinti spectat et inter dentes albos unum nigrum videt. Non sanus est dens qui colorem nigrum habet.

Medicus: “Puer dentem aegrum habet.”

Quintus: “Sed dens non dolet; ergo dens aeger non est. Pes dolet - et caput.”

Syra: Quid dicunt?”

Aemilia: “Medicus dicit 'Quintum dentem aegrum habere', et Quintus dicit 'pedem et caput dolere, non dentem'.”

Iulius: “Non dentem, sed pedem modo sana, medice!”

Medicus pedem Quinti spectat atque digitum ad pedem apponit: medicus pedem eius tangit. Puer digitum medici in pede suo sentit.

Quintus: “Ei, ei! Pes dolet!”