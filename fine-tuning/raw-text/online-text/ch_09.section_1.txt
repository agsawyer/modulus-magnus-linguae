Hic vir, qui in campo ambulat, pastor Iulii est. Pastor non solus est in campo, nam canis niger cum eo est et centum oves: una ovis nigra et undecentum oves albae. Pastor unam ovem nigram et multas oves albas habet. Is est dominus ovis nigrae et ovium albarum. Pastor ovi nigrae et ovibus albis aquam et cibum dat. Cum una ove nigra et undecentum ovibus albis pastor in campo est.

Cibus ovium est herba, quae in campo est. In rivo est aqua. Oves in campo herbam edunt, et aquam bibunt e rivo, qui inter campum et silvam est. Canis herbam non est, neque pastor herbam est. Cibus pastoris est panis, qui inest in sacco. Iulius pastori suo panem dat. Pastor cani suo cibum dat: canis a pastore cibum accipit. Itaque canis pastorem amat.

In Italia sunt multi pastores. Qui via Appia Roma Brundisium it multos pastores videt in campis. Numerus pastorum magnus est. Domini pastoribus suis cibum dant. Canes a pastoribus cibum accipiunt.

Post campum montes sunt. Inter montes sunt valles. In campo est collis. (Collis est mons parvus.) In colle arbor est. In silva multae arbores sunt. Oves non in silva neque in monte, sed in campo sunt. In silva est lupus. Pastor et oves lupum timent, nam lupus oves est. In silvis et in montibus lupi sunt, in vallibus nulli sunt lupi.

Sol in caelo est supra campum. In caelo nulla nubes videtur. Caelum est supra terram. Montes et valles, campi silvaeque sunt in terra. In caelo sol et nubes sunt, sed supra hunc campum caelum sine nubibus est. Itaque sol lucet in campo.

Pastor in sole ambulat. Sub arbore autem umbra est. Pastor, qui nullam nubem videt in caelo, cum cane et ovibus ad arborem adit. Pastor umbram petit. Etiam oves umbram petunt: post pastorem ad arborem adeunt. Pastor oves suas ad arborem ducit.

Ecce pastor in umbra arboris iacet cum cane et ovibus. Arbor pastori et cani et ovibus umbram dat; sed ovis nigra cum paucis aliis in sole iacet. Pastor, qui fessus est, oculos claudit et dormit. Canis non dormit.