Media nocte in castra nuntiatum est 'magnum hostium numerum naviculis ratibusque copulatis flumen transiisse celeriterque secundum flumen adversus castra nostra progredi.' Hoc nuntio allato, milites statim convocati sunt. Qui cum arma cepissent et vallum ascendissent, primo mirabantur quamobrem media nocte e somno excitati essent, cum extra vallum omnia tranquilla esse viderentur. Ego quoque dubitare coeperam nun nuntius verum dixisset, cum subito paulo ante lucem magnus numerus Germanorum e silvis proximis excurrens castra nostra oppugnavit. Nostri, cum parati essent ad castra defendenda, illum primum impetum facile sustinuerunt. Nec tamen hostes castra oppugnare destiterunt, sed alii ex aliis partibus etiam atque etiam sub vallum procurrerunt. Cum complures horas ita fortissime a nostris, ab hostibus constanter ac non timide pugnatum esset, equitatus noster repente porta dextra erumpens impetum in latus hostium apertum fecit. Paulo post, cum plerique hostes se ad equites convertissent, pedites nostri porta sinistra eruperunt. Hostes hac re perturbati, cum iam longa pugna fatigati essent, impetum Romanorum ab utraque parte venientium diutius sustinere non potuerunt, ac post brevem pugnam terga verterunt. Cum ad ripam fluminis fugientes pervenissent, alii naviculis ratibusque se servaverunt, alii armis abiectis in flumen se proiecerunt, ut natando ad ripam ulteriorem pervenirent, reliqui omnes ab equitibus, qui ad eos persequendos missi erant, in ripa citeriore caesi aut capti sunt. Tanta ibi caedes hostium facta est ut meminisse horream.

Duo fere milia hominum magnamque armorum copiam hostes eo proelio amiserunt. E nostris haud multi desiderantur. Ipse sagitta in bracchio laevo vulneratus sum, sed vulnus meum leve est, multi graviora vulnera acceperunt. Nec vero ullus miles legionarius a tergo vulneratus est. Plerique autem milites nostri ex tanto proelio incolumes sunt.

Hoc proelio facto, dux victor, cum a militibus imperator salutatus esset, virtutem nostram laudavit 'quod contra hostes numero superiores fortissime pugnavissemus'; 'tot hominibus uno proelio amissis, hostes brevi arma posituros esse' dixit. His verbis maximo gaudio affecti sumus, nam post longum bellum omnes pacem desideramus. Hodie legati a Germanis missi ad castra venerunt, ut cum imperatore colloquerentur. Nescio an legati pacem petitum venerint, sed certo scio imperatorem nostrum cum hoste armato colloqui nolle.

Ego cum ceteris hac victoria gloriosa gaudeo quidem, sed multo magis gauderem si amicus meus Publius Valerius, quocum primum stupendium merui, incolumis esset et mecum gaudere posset. Qui cum mihi in hostes progresso auxilium ferre vellet, ipse ex acie excurrens pilo percussus cecidit. Graviter vulneratus in castra portatus est, ubi in manibus meis ex vulnere mortuus est, postquam me oravit ut per litteras parentes suos de morte filii consolarer. Sed quomodo alios consoler, cum ipse me consolari non possim? Fateor me lacrimas effudisse cum oculos eius clausissem, sed illae lacrimae et militem et amicum decebant, etenim malus amicus fuissem, nisi lacrimas effudissem super corpus amici mortui, cum ille sanguinem suum pro me effudisset.

Utinam patrem audivissem, cum me ad studium litterarum hortaretur! Sed tum litteras et studiosos litterarum despiciebam. Poetas ut homines otiosos oderam, praecipue Tibullum, qui vitam rusticam atque otiosam laudabat, vitam militarem despiciebat. Mirabar cur ille poeta mortem gloriosam pro patria 'diram' vocaret et enses quibus patria defenditur 'horrendos', ut in his versibus, quos senex magister etiam atque etiam nobis recitabat:

Quis fuit horrendos primus qui protulit enses?
   Quam ferus et vere ferreus ille fuit!
Tum caedes hominum generi, tum proelia nata,
   tum brevior dirae mortis aperta via est!

Ridiculi mihi puero videbantur ii versus, cum nondum caedem vidissem. At hodie Tibullum verum dixisse intellego. Si iam tum hoc intellexissem, certe patrem audivissem nec ad bellum profectus essem, ut tot caedes et tot vulnera viderem.

At iam satis de caede scripsi. Nolo te fatigare narrando te bello cruento, cum brevi pacem fore speremus. Nisi ea spes me fallit, posthac plures epistulas a me exspectato, atque plures etiam ipsa scribito! Etiam alios moneto ut ad me litteras dent. Et de re publica et de re privata narratore mihi! Scitote me omnia quae apud vos fiunt cognoscere velle.

Valetudinem tuam cura diligenter! Datum pridie idus Maias ex castris.