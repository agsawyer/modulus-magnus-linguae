Hi versus magnum risum movent. Tum vero Cornelius “Bene quidem” inquit “et iocose scripsit Catullus, nec tamen versus eius comparandi sunt cum epigrammatis sale plenis quae Martialis in inimicos scripsit. Semper libros Martialis mecum in sinu fero.”

Ab omnibus rogatus ut epigrammata recitet, Cornelius libellum evolvit et “Incipiam” inquit “a versibus quos poeta de suis libellis scripsit:

Laudat, amat, cantat nostros mea Roma libellos, 
meque sinus omnes, me manus omnis habet. 
Ecce rubet quidam, pallet, stupet, oscitat, odit. 
Hoc volo: nunc nobis carmina nostra placent.”

Post hoc principium Cornelius aliquot epigrammata Martialis recitat, in iis haec quae scripta sunt in alios poetas:

Cur non mitto meos tibi, Pontiliane, libellos? 
Ne mihi tu mittas, Pontiliane, tuos. -
Versiculos in me narratur scribere Cinna. 
Non scribit, cuius carmina nemo legit. -
Nil recitas et vis, Mamerce, poeta videri. 
Quidquid vis esto, dummodo nil recites!

Ecce alia epigrammata Martialis quae Cornelius convivis attentis atque delectatis recitat:

Non amo te, Sabidi, nec possum dicere quare.
Hoc tantum possum dicere: non amo te! -
Nil mihi das vivus, dicis 'post fata daturum.'
Si non es stultus, scis, Maro, quid cupiam! -
'Esse nihil' dicis quidquid petis, improbe Cinna. 
Si nil, Cinna, petis, nil tibi, Cinna, nego! -
Nescio tam multis quid scribas, Fauste, puellis. 
Hoc scio, quod scribit nulla puella tibi!

Sequuntur epigrammata quibus deridentur feminae, praecipue anus, ut Laecania et Paula:

Thais habet nigros, niveos Laecania dentes. 
Quae ratio est? Emptos haec habet, illa suos! -
Nubere vis Prisco: non miror, Paula: sapisti. 
Ducere te non vult Priscus: et ille sapit! -
Nubere Paula cupit nobis, ego ducere Paulam 
nolo: anus est; vellem, si magis esset anus!

Ceteris ridentibus “Quid ridentis?” inquit Paula, “Num haec in me, uxorem formosam atque puellam, scripta esse putatis?”

Cornelius: “Minime, Paula. Nec scilicet in te, sed in Bassam scriptum est hoc:

Dicis formosam, dicis te, Bassa, 'puellam'. 
Istud quae non est dicere, Bassa, solet!”

Hoc audiens erubescit Paula atque ceteri convivae risum vix tenent. Cornelius vero prudenter “Non omnia” inquit “iocosa sunt carmina Martialis. Ecce duo versus de fato viri pauperis, et quattuor in Gelliam, quae coram testibus lacrimas effundit super patrem mortuum:

Semper pauper eris, si pauper es, Aemiliane. 
Dantur opes nullis nunc nisi divitibus. -
Amissum non flet cum sola est Gellia patrem; 
si quis adest, iussae prosiliunt lacrimae! 
Non luget quisquis laudari, Gellia, quaerit: 
ille dolet vere, qui sine teste dolet.”

Centum fere epigrammatis recitatis, Cornelius cum hoc finem facit recitandi:

Cui legisse satis non est epigrammata centum,
nil illi satis est, Caedicione, mali!

Rident omnes et Cornelio valde et diu plaudunt.