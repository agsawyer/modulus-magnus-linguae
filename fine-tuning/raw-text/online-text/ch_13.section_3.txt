Hora nona est. Aemilia apud filium aegrum sedet. Cubiculum luce solis illustratur. Aemilia ad fenestram it caelumque spectat.

Aemilia: “Hora nona est. Sol altus in caelo est nec nubibus operitur.”

Quintus: “Quando sol altissimus est?”

Aemilia: “Hora sexta vel meridie. Sed post meridiem aer calidior est quam ante meridiem.”

Aemilia fenestram claudit. Iam satis obscurum est cubiculum

Quintus: “O, quam longae sunt horae, cum necesse est totum diem in lecto iacere!”

Aemilia: “Ver est. Dies atque horae longiores sunt vere quam hieme.”

Quintus: “Quando longissimi sunt dies?”

Aemilia: “Mense Iunio.”

Quintus: “Iamne mensis Iunius est?”

Aemilia: “Maius est: hic dies est mensis Maii postremus. Hoc anni tempore dies non tam calidi sunt quam aestate et noctes frigidiores sunt.”

Quintus: “Qui mensis anni calidissimus est?”

Aemilia: “Iulius.”

Quintus: “Cur ille mensis patris nomen habet?”

Aemilia ridet et respondet: “Mensis Iulius non a patre tuo nomen habet - non tantus vir est ille! - sed a Iulio Caesare. Ante tempora Caesaris ei mensi erat nomen 'Quintilis' a 'quinto' numero - non a nomine tuo!”

Quintus: “Estne Iulius mensis quintus?” Puer digitis numerare incipit: “Mensis primus Ianuarius, secundus Februarius, tertius Martius, quartus...”

Aemilia: “Antiquis temporibus Martius non tertius, sed primus mensis erat; tunc igitur Quintilis, qui nunc Iulius nominatur, mensis quintus erat, non septimus, ut nunc est. Item mensi Augusto nomen erat 'Sextilis', quia sextus erat, nunc Augustus nominatur a Caesare Augusto. - Sed hoc satis est. Iam necesse est te dormire.” Mater enim faciem filii aspicit eumque oculos claudere videt. Aemilia puerum dormire velle putat.

Quintus: “Sed dies est. Sol lucet. Nocte iube me dormire, cum sol in caelo non est! Ubi sol est nocte, cum hic non lucet?”

Aemilia: “Cum hic nox est, sol lucet in aliis terris procul ab Italia et ab urbe Roma. Cum nox est illic, hic in Italia dies est.”

Quintus: “Ergo nunc in aliis terris et urbibus nox est atque homines dormiunt. Hic dies est, nec tempus est dormire!”