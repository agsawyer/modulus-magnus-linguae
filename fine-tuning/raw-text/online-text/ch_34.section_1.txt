Epistula Aemilii convivis recitata, “Ergo” inquit Aemilia “non modo filio, sed etiam fratri meo bracchium vulneratum est.”

Fabia: “Quisnam vulneravit filium tuum?”

Aemilia: “Medicus bracchium eius scalpello suo acuto secuit! Qui, cum Quintus heri de alta arbore cecidisset, pedem eius turgidum vix tetigit, sed misello puero sanguinem misit! Profecto filius meus non opera medici sanabitur, sed diis iuvantibus spero eum brevi sanum fore. Liberine tui bona valetudine utuntur?”

Fabia: “Sextus quidem hodie naso turgido atque cruento e ludo rediit, cum certavisset cum quibusdam pueris qui eum laeserant.”

Aemilia: “Cum pueri ludunt, haud multum interest inter ludum et certamen. Marcus vero, si quis eum laedere vult, ipse se defendere potest.”

Fabia: “Item Sextus scit se defendere, dummodo cum singulis certet. Nemo solus eum vincere potest. Sed filius meus studiosior est legendi quam pugnandi.”

Aemilia: “Id de Marco dici non potest. Is non tam litteris studet quam ludis et certaminibus!”

Hic Cornelius mulieres interpellat: “Ego quoque ludis et certaminibus studeo, dummodo alios certantes spectum! Modo in amphitheatro certamen magnificum spectavi: plus trecenti gladiatores certabant. Plerique gladiis et scutis armati erant, alii retia gerebant.”

Aemilia, quae certamen gladiatorium non spectavit, a Cornelio quaerit 'quomodo gladiatores retibus certant?'

Cornelius: “Alter alterum in rete implicare conatur, nam qui reti implicitus est non potest se defendere et sine mora interficitur, nisi tam fortiter pugnavit ut spectatores eum vivere velint. Sed plerumque is qui victus est occiditur, victor vero palmam accipit, dum spectatores delectati clamant ac manibus plaudunt.”

Iulius: “Mihi non libet spectare ludos istos feroces. Malo cursus equorum spectare in circo.”

Cornelius: “Ludi circenses me non minus iuvant quam gladiatori: modo in amphitheatrum, modo in circum eo. Sed ex novissimis circensibus maestus abii, cum ille auriga cui plerique spectatores favebant ex curru lapsus equis procurrentibus occisus esset. Illo occiso spectatores plaudere desierunt ac lugere coeperunt.”

Fabia: “Ego ludos scaenicos praefero: malo fabulas spectare in theatro. Nuper spectavi comoediam Plauti de Amphitryone, duce Graecorum, cuius uxor Alcmena ab ipso Iove amabatur. Dum dux ille acer et fortis procul a domo bellum gerit, Iuppiter se in formam eius mutavit, ut Alcmenam viseret; quae, cum putaret coniugem suum esse, eum in cubiculum recepit...”

Cornelius: “...et decimo post mense filios geminos peperit, quorum alter fuit Hercules. Illa fabula omnibus nota est. Sed scitisne cur feminis libeat in theatrum ire? Ovidius poeta, qui ingenium mulierum tam bene noverat quam ipsae mulieres, rationem reddit hoc versu:

Spectatum veniunt, veniunt spectentur ut ipsae!”

Fabia: “Et viri veniunt ut bellas feminas spectent!”
