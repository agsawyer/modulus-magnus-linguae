Hic Aemilia maritum interpellat et “St, Iuli!” inquit, “Noli servum praesentem laudare!”

Iulius Davum conspiciens “Sed is servus adest” inquit, “Nolo eum laudare praesentem. Medus vero plane infidissimus omnium est. Profecto eum verberabo atque omnibus modis cruciabo, si eum invenero priusquam Italiam reliquerit. Nisi pecuniam mihi reddiderit, in cruce figetur!”

Cornelius: “Etiam si adhuc Romae latet, difficile erit servum fugitivum in tanta urbe reperire. Romae enim tot servi sunt quot homines liberi.”

Aemilia: “Fortasse Romam abiit ob amorem alicuius mulieris. Iuvenis est Medus: quid non faciunt iuvenes amoris causa? Credo eum apud puellam Romanam latere.”

Orontes: “Ergo numquam reperietur, nam verum est quod scripsit Ovidius in libro qui vocatur 'Ars amandi':

Quot caelum stella, tot habet tua Roma puellas.”

Iulius: “Profecto magnum praemium dabo ei qui servum meum fugitivum huc retraxerit.”

Cornelius: “Quantum pecuniae dabis? Certum praemium statuere oportet.”

Iulius: “Tantum quantum ille surripuit.”

Orontes: “Centum tantum sestertios? Sane non nimium praemium promittis!”

Aemilia autem marito suo suadet ut clemes sit: “Noli Medum cruciare, si eum inveneris. Clemens esto, mi Iuli! Centum sestertii haud magna pecunia est, ut ait Orontes, nec aliud quidquam surripuit Medus.”

Iulius: “An censes eum praemium meruisse quod manus abstinuit a gemmis tuis? Nimis clementes sunt mulieres: quam facile viris nequissimis ignoscunt! At nostra melior est memoria!”

Aemilia: “Novistine hoc dictum: 'Domino severo tot esse hostes quot servos'? Servi enim dominum clementem amant, severum oderunt.”

Iulius. “Servi me metuunt quidem, nec vero oderunt. Nec enim umquam sine causa servum punivi. Sum dominus iustus. Servus dominum iniustum odit, iustum et severum metuit, non odit. Ne servo quidem iniuriam facere oportet, sed necesse est servos infidos aut fugitivos severe punire, nec enim quidquam nisi poena severa eius generis servos a maleficiis deterrere atque in officio tenere potest. Neque quisquam me accusabit si servum meum cruciavero aut interfecero, id enim est ius domini Romani. Servum alienum necare non licet, ut scriptum est in legibus, nec vero ulla lex dominum vetat servum suum improbum interficere.”

Cornelius: “Nec ulla lex id permittit. Non idem est permittere ac non vetare. Solo, vir sapiens et iustus, qui Atheniensibus leges scripsit, nullam poenam statuit in parricidas. Num ideo censes civi Atheniensi licuisse patrem suum necare?”

Iulius: “Ita sane non censeo. At quamobrem Solo nullam poenam in parricidas statuit? Quia nemo Atheniensis umquam post hominum memoriam patrem suum occiderat, nec ille vir sapeintissimus arbitrabatur quemquam postea tam inhumanum scelus facturum esse. At profecto aliud est patrem suum necare, longe aliud servum scelestum capite punire, illud enim turpissimum scelus, hoc supplicium iustum est. Olim ius erat patri familias non modo servos, sed etiam liberos suos interficere. Eius rei exemplum memoratur Titus Manlius Torquatus, qui filium suum coram exercitu necari iussit quia contra imperium patris cum hoste pugnaverat! Sane pater crudelis fuit Manlius, sed illo supplicio severissimo ceteri milites deterrebantur ne officium desererent.”

Aemilia: “Notum est veteres Romanos etiam erga liberos suos crudeles fuisse, nec vero quisquam hodie exemplum sumit ab illo patre crudelissimo.”

Orontes: “At etiam nunc patri licet infantem suum invalidum in montibus exponere.”