Ecce Iulius ad villam advenit. Servi lecticam ante ostium ponunt. Pater filios salutat: “Salvete, filii!” et a filiis salutatur: “Salve, pater!”

Iulius ambulat ad ostium, quod ab ostiario aperitur. Dominus per ostium in villam intrat. Post eum veniunt Syrus et Leander, qui duos saccos portant. Ostiarius post eos ostium claudit. Ursus et Davus cum lectica vacua discedunt.

Pueri saccos plenos qui a servis portantur vident et interrogant: “Quid inest in saccis?”

Iulius respondet: “In sacco quem Leander portat mala insunt. Hic saccum pone, Leander!”

Leander saccum ponit ante Iulium, qui aperit eum.

Iulius: “Videte, pueri: hic saccus plenus malorum est.”

Iulius malum e sacco sumit et se vertit ad Marcum: “Ecce malum tuum, Marce.” Iulius Marco malum dat. Pater filio suo magnum malum dat. Iam Marcus malum habet, neque Quintus malum habet. Iulius Quintum ad se vocat et ei malum dat. Iulius Quinto malum dat. Iam et Marcus et Quintus mala habent.

Marcus: “Quid inest in sacco Syri?”

Iulius: “In sacco eius pira insunt. Aperi saccum, Syre! Videte, pueri: hic saccus plenus est pirorum.” Iulius duo pira e sacco sumit: “Ecce pirum tuum, Marce, et tuum, Quinte.” Pater filiis suis pira dat. Filii, qui iam non solum mala, sed etiam pira habent, laeti sunt. Servi autem neque mala neque pira habent.

Quintus: “Etiam servis da mala et pira, pater!”

Iulius Syrum et Leandrum servos ad se vocat et iis mala et pira dat. Dominus servis mala et pira dat.