Interea Lydia genua flectit et Deum precatur ut se adiuvet: “Pater noster qui es in caelis! Fiat voluntas tua! Sed libera nos a malo!”

Medus autem gladium brevem, quem adhuc sub veste occultavit, educit et “Equidem” inquit “non inermis occidar. Si praedones me armis petiverint, omnibus viribus repugnabo! Fortes fortuna adiuvat, ut aiunt.”

Tum vero Lydia “Converte gladium tuum” inquit “in locum suum! Omnes enim qui ceperint gladium, gladio peribunt, ut ait Christus.”

“Sed te quoque” inquit Medus “gladio meo defendam. Nolo te a praedonibus occidi spectare inermis. Donec ego vivam, nemo tibi nocebit!”

Sed Lydia, quae Medum ut furem contemnit, “Non a te” inquit, “sed a Deo auxilium peto. Is solus nos tueri potest.”

Item gubernator multis verbis Medo dissuadere conatur ne gladium educat neu praedonibus vi et armis resistat: “Quid opus est armis? Tanta est vis praedonum ut nullo modo iis resistere possimus. Neque praedones nautas inermes occidunt, cum eos magno pretio servos vendere possint.”

Medus: “Iamne oblitus es quid modo dixeris? Dixisti enim 'te mortem servituti praeferre'.”

Gubernator: “Haud scio an ego ita dixerim, sed profecto libertas mihi vita carior est. Nihil libertati praefero. Quam ob rem omnem pecuniam meam praedonibus dabo, si libertatem mihi reddent. Hanc gratiam solam ab iis petam.”

Medus: “Certe praedones pecuniam tibi eripient, sed felix eris si pecuniae gratia vitae tuae parcent.”

Gubernator: “Si necesse erit, decem milia sestertium praedonibus offerre possum. Quod ipse non possideo amici mei pro me solvent.”

Medus: “Ergo nulla spes est mihi, qui nec ipse pecuniam habeo nec amicum tam pecuniosum, ut me e servitute redimere possit aut velit.”

Tum mercator “Mihi quidem” inquit “multi sunt amici pecuniosi, sed valde dubito num pecunia sua me redimere velint. Fortuna adversa amicis fidendum non est! Namque amici, quos in rebus secundis multos habere videmur, temporibus adversis nobis desunt. Duos versus reminiscor e carmine quod de hac re scripsit poeta quidam:

Donec eris felic, multos numerabis amicos.

Tempora si fuerint nubila, solus eris!”

Gubernator: “Nescio qui poeta ista scripserit. Tune nomen eius meministi?”

Mercator: “Illos versus scripsit Ovidius, poeta egregius, nisi memoria me fallit. Qui ipse, cum fortuna adversa premeretur, ab amicis suis desertus erat.”

Gubernator: “Non verum est quod dixit Ovidius. Nam etsi rara est vera amicitia ac fides, non omnes amici sunt falsi seu infidi. Multo melius Ennius poeta:

Amicus certus in re incerta cernitur.

Certus ac verus amicus est qui numquam amico suo deest seu secunda seu adversa fortuna est. Mihi vero multi sunt tales amici, qui semper mihi aderunt in rebus adversis, seu pecunia seu alia re mihi opus erit. Ipse enim saepe amicis meis affui, nemo amicus umquam frustra auxilium a me petivit. Ergo omnes mihi grati sunt pro beneficiis.”

Mercator: “Aliud est gratiam habere, aliud gratiam referre. Non omnes qui tibi pro beneficiis gratias agunt, ipsi postea, si opus fuerit, gratiam tibi referent. Facile est gratias agere pro beneficiis, nec vero quidquam difficilius esse videtur quam beneficiorum meminisse.”

Gubernator: “Sed ego ipse soleo amicis meis gratiam referre. Numquam beneficii oblitus sum, semper pecuniam acceptam reddidi.”