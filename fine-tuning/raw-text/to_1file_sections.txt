Aemilia cum Delia e peristylo in atrium intrat, laeta ad Iulium adit eumque salutat. Aemilia viro suo osculum dat.  Iulius: “Quid agit Iulia?”  Aemilia: “Rosas carpit in horto.”  Iulius: “Currite in hortum, pueri, et vocate eam!”  Quintus currit. Marcus non currit, sed ambulat.  Iulius imperat: “Age! Curre, Marce!”  Etiam Marcus currit. Pueri per peristylum in hortum currunt. Illic autem puella non est. Pueri ex horto per peristylum in atrium ambulant.  Marcus: “Iulia neque in horto neque in peristylo est.”  Aemilia: “Estne Syra in horto?”  Quintus: “Non est. Nulla ancilla illic est.”  Aemilia: “Non solum Iulia, sed etiam Syra abest! Delia, i ad cubiculum Iuliae!”  Delia ad cubiculum Iuliae it, ostium pulsat, aperit, in cubiculum intrat. Illic non solum Iulia, sed etiam Syra est. Oculi Iuliae pleni sunt lacrimarum.  Delia: “Veni in atrium, Iulia! Illic pater tuus te exspectat.”  Iulia oculos et nasum terget, rosam sumit, e cubiculo exit. Syra et Delia post eam exeunt. Iulia in atrium ad Iulium currit eique osculum dat.  Iulia: “Ecce rosa. Nonne pulchra est haec rosa?”  Iulius: “Nulla rosa tam pulchra est quam filia mea!” Iulius filiae suae osculum dat. Iamne lacrimat Iulia? Immo laeta est et ridet.  Iulia: “Num nasus meus foedus est?”  Iulius: “Foedus? Immo tam formosus est quam - hoc malum! Ecce malum tuum, Iulia.” Pater filiae malum magnum et formosum dat. Iulia malum terget et ante oculos tenet.  Iulia: “O, quam formosum est hoc malum!” Puella laeta malo suo osculum dat!  Iulius: “Hoc pirum etiam tuum est, Iulia.” Iulius ei pirum dat. Iam puella et malum et prium habet.  Aemilia: “Etiam ancillis meis mala et pira da!”  Iulius ancillas ad se vocat et iis quoque mala et pira dat. Ancillae laetae ex atrio exeunt. -  Cui Iulius malum dat? Puero malum dat. Puer cui Iulius malum dat est filius eius.  Cui Iulius osculum dat? Puellae osculum dat. Puella cui Iulius osculum dat filia eius est.
Hic vir, qui in campo ambulat, pastor Iulii est. Pastor non solus est in campo, nam canis niger cum eo est et centum oves: una ovis nigra et undecentum oves albae. Pastor unam ovem nigram et multas oves albas habet. Is est dominus ovis nigrae et ovium albarum. Pastor ovi nigrae et ovibus albis aquam et cibum dat. Cum una ove nigra et undecentum ovibus albis pastor in campo est.  Cibus ovium est herba, quae in campo est. In rivo est aqua. Oves in campo herbam edunt, et aquam bibunt e rivo, qui inter campum et silvam est. Canis herbam non est, neque pastor herbam est. Cibus pastoris est panis, qui inest in sacco. Iulius pastori suo panem dat. Pastor cani suo cibum dat: canis a pastore cibum accipit. Itaque canis pastorem amat.  In Italia sunt multi pastores. Qui via Appia Roma Brundisium it multos pastores videt in campis. Numerus pastorum magnus est. Domini pastoribus suis cibum dant. Canes a pastoribus cibum accipiunt.  Post campum montes sunt. Inter montes sunt valles. In campo est collis. (Collis est mons parvus.) In colle arbor est. In silva multae arbores sunt. Oves non in silva neque in monte, sed in campo sunt. In silva est lupus. Pastor et oves lupum timent, nam lupus oves est. In silvis et in montibus lupi sunt, in vallibus nulli sunt lupi.  Sol in caelo est supra campum. In caelo nulla nubes videtur. Caelum est supra terram. Montes et valles, campi silvaeque sunt in terra. In caelo sol et nubes sunt, sed supra hunc campum caelum sine nubibus est. Itaque sol lucet in campo.  Pastor in sole ambulat. Sub arbore autem umbra est. Pastor, qui nullam nubem videt in caelo, cum cane et ovibus ad arborem adit. Pastor umbram petit. Etiam oves umbram petunt: post pastorem ad arborem adeunt. Pastor oves suas ad arborem ducit.  Ecce pastor in umbra arboris iacet cum cane et ovibus. Arbor pastori et cani et ovibus umbram dat; sed ovis nigra cum paucis aliis in sole iacet. Pastor, qui fessus est, oculos claudit et dormit. Canis non dormit.
Ecce villa et hortus Iulii. Iulius in magna villa habitat. Pater et mater et tres liberi in villa habitant. Iulius et Aemilia tres liberos habent: duos filios et unam filiam - non duas filias.  In villa multi servi habitant. Dominus eorum est Iulius: is multos servos habet. Ancillae quoque multae in villa habitant. Domina earum est Aemilia: ea multas ancillas habet.  Iulius in villa sua habitat cum magna familia. Pater et mater habitant cum Marco et Quinto et Iulia. Iulius et Aemilia in villa habitant cum liberis et servis et ancillis.  Villa Iulii in magno horto est. In Italia sunt multae villae cum magnis hortis. In hortis sunt rosae et lilia. Iulius multas rosas et multa lilia in horto suo habet. Hortus Iulii pulcher est, quia in eo sunt multae et pulchrae rosae liliaque.  Aemilia femina pulchra est. Syra non est femina pulchra, neque pulcher est nasus eius, sed foedus est. Syra, quae bona ancilla est, nasum magnum et foedum habet. Iulius est vir Aemiliae, feminae pulchrae. Iulius Aemiliam amat, quia ea pulchra et bona femina est. Aemilia Iulium virum suum amat et cum eo habitat. Pater et mater liberos suos amant. Iulius non solus, sed cum Aemilia et cum magna familia in villa habitat.  In villa sunt duo ostia: ostium magnum et ostium parvum. Villa duo ostia et multas fenestras habet.  In villa Iulii magnum atrium est cum impluvio. Quid est impluvio? In eo est aqua. In atrio nullae fenestrae sunt.  Etiam peristylum magnum et pulchrum in villa est. 'Peristylum' est vocabulum Graecum. In villis Graecis et Romani magna et pulchra peristyla sunt. Estne impluvium in peristylo? Id non in peristylo, sed in atrio est. In peristylo parvus hortus est.  In villa sunt multa cubicula. Quintus in cubiculo parvo dormit. Estne magnum cubiculum Marci? Id quoque parvum est. Iulius et Aemilia in cubiculo magno dormiunt. Ubi dormiunt servi? Ii quoque in cubiculis dormiunt. Suntne magna eorum cubicula? Ea non magna sunt, et multi servi in uno cubiculo dormiunt. Etiam ancillae multae in uno cubiculo dormiunt, neque eae magna cubicula habent. -  Aemilia in peristylo est. Estne sola? Aemilia sola non est: liberi cum ea in peristylo adsunt. Iulius abest. Aemilia sine viro suo Iulio in villa est. Ubi est Iulius? In oppido Tusculo est sine Aemilia, sed cum servis quattuor.
Nilus fluvius magnus est. Tiberis non est fluvius magnus, Tiberis fluvius parvus est. Rhenus non est fluvius parvus, sed fluvius magnus. Nilus et Rhenus non fluvii parvi, sed fluvii magni sunt. Danuvius quoque fluvius magnus est.  Corsica insula est. Corsica et Sardinia et Sicilia insulae sunt. Britannia quoque insula est. Italia insula non est. Sicilia insula magna est. Melita est insula parva. Britannia non insula parva, sed insula magna est. Sicilia et Sardinia non insulae parvae, sed insulae magnae sunt.   Brundisium oppidum est. Brundisium et Tusculum oppida sunt. Sparta quoque oppidum est. Brundisium est oppidum magnum. Tusculum oppidum parvum est. Delphi quoque oppidum parvum est. Tusculum et Delphi non oppida magna, sed oppida parva sunt.  Ubi est Sparta? Sparta est in Graecia. Sparta est oppidum Graecum. Sparta et Delphi oppida Graeca sunt. Tusculum non oppidum Graecum, sed oppidum Romanum est. Tusculum et Brundisium sunt oppida Romana. Sardinia insula Romana est. Creta, Rhodus, Naxus, Samos, Chios, Lespos, Lemnos, Euboea sunt insulae Graecae. In Graecia multae insulae sunt. In Italia et in Graecia sunt multa oppida. In Gallia et in Germania multi sunt fluvii. Suntne multi fluvii et multa oppida in Arabia? In Arabia non multi, sed pauci flucii sunt et pauca oppida.   Num Creta oppidum est? Creta oppidum non est! Quid est Creta? Creta insula est. Num Sparta insula est? Sparta non est insula! Quid est Sparta? Sparta oppidum est. Rhenus quid est? Rhenus est magnus fluvius. Num oceanus Atlanticus parvus est? Non parvus, sed magnus est oceanus.   Ubi est imperium Romanum? Imperium Romanum est in Europa, in Asia, in Africa. Hispania et Syria et Aegyptus provinciae Romanae sunt. Germania non est provincia Romana: Germania in imperio Romano non est. Sed Gallia et Britannia sunt provinciae Romanae. In imperio Romano multae sunt provinciae. Magnum est imperium Romanum!
Pueri parvuli qui nondum fari possunt infantes dicuntur. Parvulus infans in cunis cubare solet. Cunae sunt lectulus infantis. Infans multas horas dormit non solum nocte, sed etiam die; nam longus somnus infanti tam necessarius est quam cibus. Infans neque somno neque cibo carere potest. Quomodo infans, qui fari non potest, cibum postulat? Infans qui cibo caret magna voce vagit. Ita parvulus infans cibum postulat. Tum mater accurrit atque infantem ad pectus suum apponit. Infans lac matris bibit. Parvulus infans, cui dentes nulli sunt, non pane, sed lacte vivit.  Si mater infantem suum ipsa alere non potest sive non vult, infans ab alia muliere alitur, quae ei in loco matris est. Mulier quae alienum infantem alit nutrix vocatur. Multi infantes Romani non a matribus suis, sed a nutricibus aluntur. Multae matres infantes suos ipsae alere nolunt.  Ante quinque annos Iulia parvula infans erat. Tunc infantem in cunis habebat Aemilia. Nunc ea parvulo infante caret: cunae vacuae sunt.  Sed post paucos menses novus infans in cunis erit. Aemilia rursus parvulum infantem habebit neque cunae vacuae erunt. Tum Iulius et Aemilia quattuor liberos habebunt. Aemilia laeta cunas movebit et parva voce cantabit: “Lalla”. Pater infantem suum in manibus portabit infantem suum aeque amabunt.  Anno post pater et mater ab infante suo appellabuntur. Aemilia autem 'mamma' appellabitur, non 'mater', neque Iulius 'pater', sed 'tata' appellabitur; neque enim infans ipsa nomina 'patris' et 'matris' dicere poterit. Infans igitur parentibus suis dicet: “Mamma! Tata!” Neque solum prima verba, sed etiam primos gradus faciet infans. Initio pater eum sustinebit ac manu ducet, mox vero infans solus ambulare incipiet neque a parentibus laetis laudabitur. Simul infans plura verba discet et mox recte loqui sciet. Utra infantem Aemiliae alet, materne an nutrix? Infans a matre aletur. Aemilia ipsa infantem vagientem ad pactus suum apponet. Infans lac matris bibet, non nutricis. Tum mater infantem in cunas in cubiculum parentum portabunt atque ante lectum eorum ponent. Si infans bene dormiet nec vagiet, parentes quoque bene dormient neque ab infante vagiente e somno excitabuntur. -
SCAENA TERTIA Personae: Iulius, Aemilia.  Iulius: “Davus bonus servus est. Is non habet pecuniam meam. - Sed ubi est pecunia mea, Mede? Quis pecuniam meam habet?” Medus non respondet.  Iulius: “Ubi est Medus? Cur non respondet?”  Aemilia: “Medus non respondet, quia abest. Nullus servus adest.”  Iulius Medum vocat: “Mede! Veni!” sed Medus, qui abest, eum non audit neque venit.  Iulius rursus vocat: “Me-de! Veni, improbe serve!”  Medus non venit.  Iulius: “Cur non venit Medus?”  Aemilia: “Medus non venit, quia is habet pecuniam tuam! Eius sacculus non est vacuus!” Aemilia ridet. Iulius iratus est - is non ridet!  Iulius: “Ubi est baculum meum?” Iulius baculum, quod in mensa est, non videt.  Aemilia: “Ecce baculum in mensa.”  Iulius baculum suum sumit et discedit.
Tandem ianitor fores aperit et Tlepolemum foris in imbre stantem videt. Canis iratus dentes ostendit ac fremit: “Rrrr...!” nec vero tabellarium mordere potest, quod catena retinetur.  Ianitor: “Cave! Canis te mordebit!” Sic ianitor hominem intrantem de cane feroci monet.  Tlepolemus in limine resistens “Retine canem!” inquit, “Noli eum solvere! Nec vero opus est me monere de cane, ego enim legere scio.” Tabellarius solum intra limen aspicit, ubi CAVE CANEM scriptum est infra imaginem canis ferocis. “Neque haec imago neque canis verus me terret!” inquit, et propius ad canem accedit.  “Mane foris!” inquit ianitor, “Noli ad hunc canem accedere! Iam te monui!”  Tabellarius vero, quamquam sic a ianitore monitus est, alterum gradum ad canem versus facit - sed ecce canis in eum salit catenam rumpens! Homo territus ex ostio cedere conatur, sed canis iratus pallium eius dentibus prehendit et tenet.  “Ei! Canis me mordet!” exclamat tabellarius, qui iam neque recedere neque procedere audet: canis fremens eum loco se movere non sinit.  Ianitor ridens “Quin procedis?” inquit, “Noli resistere! Ego te intrare sino. Ianuam aperui. Procede in villam!” Sic ianitor virum territum deridet.  “Id facilius est dictu quam factu” inquit tabellarius, atque alterum gradum facere audet, sed canis statim in pedes posteriores surgit atque pedes priores in pectore eius ponit! Tabellarius, toto corpore tremens, ex ostio cedit: sic canis eum e villa pellit. “Remove canem!” inquit ille, “Iste canis ferox me intrare non sinit.”  Ianitor eum tremere animadvertit iterumque deridet: “Quid tremis? Hicine canis te terruit?”  Tlepolemus: “Noli putare me ab isto cane territum esse! Si tremo, non propter canem ferocem, sed propter imbrem frigidum tremo. Admitte me sub tecum, ianitor - amabo te! Vinci istum canem ferocem! Cur eum solvisti?” Tabellarius enim canem a ianitore solutum esse arbitratur.  Ianitor catenam manu prehendit canemque paulum a tabellario removet. “Noli arbitrari” inquit “me canem solvisse. Canis ipse catenam suam rupit. Ecce catena rupta.”  Tlepolemus: “Num canis catenam ferream rumpere potest? Id non credo. At certe vestem scindere potuit: videsne pallium meum novum, quod nuper magno pretio emi, scissum esse a cane tuo?”  Ianitor: “Istud pallium non est magni pretii, neque id nuper emptum esse credo. Sed quid tu venisti? Num quid tecum fers?”  Tlepolemus: “Stulte rogitas, ianitor, nam iam tibi dixi 'tabellarium me esse'. Quid tabellarios ferre arbitraris? aureosne ianitoribus? Profecto nos aurum non ferimus.”  Ianitor: “Vos scilicet epistulas fertis.”  Tlepolemus: “Recte dicis. Epistulam affero ad Lucium Iulium Balbum. Hocine ero tuo nomen est?”  Ianitor: “Est. Quin mihi istam epistulam das?”  Tlepolemus: “Prius vinci canem et sine me intrare! Noli iterum me foras in imbrem pellere!”  Ianitor, postquam canem vinxit, “Non ego” inquit, “se hic canis te foras pepulit. Noli narrare 'te a ianitore foras pulsum esse'!”  Cane vincto, tabellarius tandem intrat epistulamque ostendit ianitori; qui statim epistulam prehendit et in atrium ad dominum suum fert.
Aemilia cum Marco, Quinto Iuliaque in peristylo est. Iulia rosas pulchras in horto videt et ab Aemilia discedit. Iam ea cum Aemilia non est. Aemilia eam non videt. Puella in horto est.  Aemilia imperat: “Marce et Quinte! Iuliam vocate!”  Marcus et Quintus Iuliam vocant: “Iulia! Veni!” sed Iulia eos non audit neque venit.  Iulia pueros vocat: “Marce et Quinte! Venite! Hic multae rosae sunt.”  Pueri Iuliam audiunt, neque ii ab Aemilia discedunt.  Quintus: “Carpe rosas, Iulia!”  Iulia rosas carpit et cum quinque rosis ex horto venit.  Iulia: “Vide, mater! Videte, pueri! Videte rosas meas!” Iulia laeta est, rosae eam delectant.  Aemilia: “Ecce puella pulchra cum rosis pulchris!” Verba Aemiliae Iuliam delectant.  Marcus: “Rosae pulchrae sunt; puella sine rosis pulchra non est!” Verba Marci Iuliam non delectant!  Aemilia (irata): “Tace, puer improbe! Iulia puella pulchra est - cum rosis et sine rosis.”  Iulia: “Audite, Marce et Quinte!”  Marcus: “Mater non videt nasum tuum foedum!”  Marcus et Quintus rident: “Hahahae!”  Iulia: “Audi, mamma: pueri etiam me rident!”  Iulia plorat et cum una rosa ab iis discedit.  Aemilia: “Tacete, pueri improbi! Nasus Iuliae foedus non est. Discedite ex peristylo! Sumite ceteras rosas easque in aqua ponite!”  Pueri ceteras quattuor rosas sumunt et cum iis discedunt.  Aemilia, quae iam sola est in peristylo, ancillas vocat: “Delia et Syra! Venite!”  Delia et Syra ex atrio veniunt. Aemilia eas interrogat: “Suntne pueri in atrio?”  Delia respondet: “In atrio sunt”.  Aemilia: “Quid agunt Marcus et Quintus?”  Delia: “Pueri aquam sumunt ex impluvio...”  Syra: “... et rosas in aqua ponunt.”  Hic domina et ancillae pueros audiunt ex atrio: Quintus plorat et Marcus ridet.  Aemilia: “Quid iam agunt pueri? Age, Delia! discede et interroga eos!” Delia ab Aemilia et Syra discedit.  Aemilia Syram interrogat: “Ubi est Davus?”  Syra respondet: “In oppido est cum domino.”  Delia ex atrio venit et dominam vocat: “Veni, o domina! Veni!”  Aemilia: “Quid est, Delia?”  Delia: “Quintus est in impluvio!”  Aemilia: “In impluvio? Quid agit puer in impluvio?”  Delia: “Aquam pulsat et te vocat.”  Aemilia: “Quid agit Marcus?”  Delia: “Is ridet, quia Quintus in aqua est!”  Aemilia: “O, puer improbus est Marcus! Agite! Iulium vocate, ancillae!”  Syra: “Sed dominus in oppido est.”  Aemilia: “O, iam rursus abest Iulius!”  Delia: “Age! Veni, domina, et Marcum verbera!”  Quid agit domina? Domina irata cum ancillis ex peristylo discedit.
Discipuli non modo numeros, sed etiam litteras discunt. Parvi discipuli, ut Marcus et Titus et Sextus, litteras Latinas discunt. Magni discipuli litteras Graecas et linguam Graecam discunt. Lingua Graeca difficilis est.  Ecce omnes litterae Latinae, quarum numerus est viginti tres, ab A usque ad Z: A, B, C, D, E, F, G, H, I, K, L, M, N, O, P, Q, R, S, T, V, X, Y, Z. Litterae sunt aut vocales aut consonantes: vocales sunt A, E, I, O, V, Y; ceterae sunt consonantes (Etiam I et V consonantes sunt in vocabulis IAM, VEL, VOS, QVAM, cet.)  Litterae Y et Z in vocabulis Graecis modo reperiuntur (ut in hoc vocabulo zephyrus, id est nomen venti qui ab occidente flat). Y et Z igitur litterae rarae sunt in lingua Latina, in lingua Graeca frequentes. K littera, quae frequens est in lingua Graeca, littera Latina rarissima est, nam K in uno vocabulo Latino tantum reperitur, id est kalendae (itemque in praenomine Kaeso, quod praenomen Romanorum rarissimum est).  Hoc vocabulum amica quinque litteras habet et tres syllabas: a-mi-ca. Quaeque syllaba vocalem habet, ergo numerus syllabarum et vocalium idem est. In prima et in postrema syllaba huius vocabuli eadem vocalis est: a. Vocalis est littera quae per se syllabam facere potest, ut a syllabam primam facit in vocabulo amica. Sine vocali syllaba fieri non potest. Consonans per se syllabam non facit, sed semper cum vocali in eadem syllaba iungitur. In exemplo nostro m cum i iungitur in syllaba secunda mi, et c cum a in syllaba tertia ca.  Cum syllabae iuguntur, vocabula fiunt. Cum vocabula coniunguntur, sententiae fiunt. Ecce duae sententiae: Lingua in ore inest et Lingua Latina difficilis est. Vocabulum primum utriusque sententiae idem est, sed hoc idem vocabulum duas res varias significat. Item varia vocabula eandem rem vel eundem hominem significare possunt, ut ostium et ianua, dominus et erus (sed erus est vocabulum multo rarius quam dominus).  Qui litteras nescit legere non potest. Magister, qui pueros legere docet, ipse et libros Latinos et Graecos legere potest, nam is utramque linguam scit. Quomodo parvus discipulus hanc sententiam legit: Miles Romanus fortiter pugnat? Discipulus quamque littram cuiusque vocabuli sic legit: “M-I mi, L-E-S les: mi-les, R-O Ro, M-A ma, Ro-ma-, N-V-S nus: Ro-ma-nus...” Ita quodque vocabulum cuiusque sententiae a discipulo legitur. (In hac sententia vocabulum fortiter novum est, sed qui vocabulum fortis scit, hoc vocabulum quoque intellegit, nam miles fortis est miles qui fortiter pugnat.)  In ludo pueri non modo legere, sed etiam scribere discunt. Quisque discipulus in tabula sua scribit eas sententias quas magister ei dictat. Ita pueri scribere discunt.  Magister discipulis imperat: “Promite regulas vestras et lineas rectas ducite in tabulis. Tum scribite hanc sententiam: Homo oculos et nasum habet.”  Quisque puer stilum et regulam promit et ducit lineam rectam in tabula sua; tum scribere incipit. Discipuli eandem sententiam non eodem modo, sed variis modis scribunt. Sextus unus ex tribus pueris recte scribit: HOMO OCVLOS ET NASVM HABET. Titus sic scribit: HOMO HOCVLOS ET NASVM HABET. Marcus vero sic: OMO OCLOS ET NASV ABET.
Sextus: “Nonne tu laetaris, Marce, quod frater tuus etiam absens a magistro laudatur?”  Marcus: “Ego non laetor cum frater meus laudatur! Et cur ille laudatur hodie? Quia discipulum absentem reprehendere non convenit!”  Magister iratus virgam tollens “Tacete, pueri!” inquit, “Nonne virgam meam veremini?”  Marcus: “Nos nec te nec virgam tuam veremur!”  Magister, qui verba Marci non audit, ex sacculo suo duos nummos promit, assem et denarium, et “Ecce” inquit nummos ostendens “as et denarius. Ut scitis, unus sestertius est quattuor asses et unus denarius quattuor sestertii. Quot asses sunt quattuor sestertii, Tite?”  Titus digitis computat: “...quattuor...octo...duodecim...sedecim: quattuor sestertii sunt sedecim asses.”  Magister: “et decem denarii quot sestertii sunt?”  Titus: “Quadraginta.”  Magister: “Quot denarii sunt duodequinquaginta sestertii?”  Titus magistro interroganti nihil respondet.  Magister: “Responsum tuum opperior, Tite. Cur mihi non respondes?”  Titus: “Nondum tibi respondeo, quod primum cogitare oportet. Duodequinquaginta est numerus difficilis!”  Sextus manum tollens “Ego responsum scio” inquit.  Magister: “Audi, Tite: Sextus dicit 'se responsum scire.' Sed exspecta, Sexte! Non oportet respondere antequam interrogaris.”  Titus: “Duodequinquaginta sestertii sunt denarii... quattuordecim? an quindecim? Non certus sum!” Titus non certus, sed incertus est, et responsum incertum dat magistro.  Magister: “Responsum certum magistro dare oportet. Responsum incerum nullum responsum est. Nunc tibi licet respondere, Sexte.”  Quamquam difficili est numerus, Sextus statim recte respondet: “Duodequinquaginta sestertii sunt duo-decim denarii.”  Magister iterum Sextum laudat: “Bene computas, Sexte! Semper recte respondes. Ecce tibi assem do.” Diodorus assem dat Sexto, et denarium in sacculo reponit.  Marcus: “Discipulo tam industrio denarium dare oportet. Largus non es, magister. Pecuniam tuam non largiris.”  Diodorus: “Non oportet pecuniam largiri discipulis.”  Marcus: “Quare igitur tot numeros difficiles discimus?”  Magister: “Quia necesse est computare scire, ut multis exemplis tibi demonstrare possum. Si tria mala uno asse constant et tu decem asses habes, quot mala emere potes?”  Marcus: “Tot asses non habeo - non tam largus est pater meus; nec mihi licet tot mala emere.”  Magister: “Id non dico. Ecce aliud exemplum: Si tu sex asses cum fratre tuo partiris, quot sunt tibi?”  Marcus: “Quinque!”  Magister: “In aequas partes pecuniam partiri oportet. Si vos sex asses aeque partimini, quot tibi sunt?”  Marcus: “Pecuniam meam exiguam non largior nec partior cum aliis!”  Postremo magister “O Marce!” inquit, “hoc modo nihil te docere possum! Tam stultus ac tam piger es quam asinus!”
Hic Quintus “Perge” inquit “narrare de Theseo et Ariadna! Nonne illa Theseum secuta est?”  Syra: “Theseus e labyrintho exiens “Minotaurus necatus est” inquit, “Laetamini, cives mei! Intuemini gladium meum cruentum! Sequimini me ad portum! Ibi navis mea parata est ad navigandum.” Tum Ariadnam conspiciens “Et tu” inquit “sequere me! Proficiscere mecum Athenas!” Ariadna, quae nihil magis cupiebat, “Parata sum ad fugiendum” inquit, atque sine mora navem Thesei conscendit. Theseus navem solvit et cum filia regis navigavit Naxum; ibi vero nocte silenti Ariadnam dormientem reliquit atque ipse Naxo profectus est. Mane Ariadna e somno excitata amicum in litore quaesivit neque eum repperit. Puella misera ab humili litore in altum saxum ascendit, unde prospiciens navem Thesei procul in mari vidit. Tum, etsi vox eius a nullo audiri poterat, Ariadna amicum suum fugientem vocavit: “Theseu! Theseu! Revertere ad me!” neque ullum responsum ei redditum est praeter vocem ispius quam dura saxa reddiderunt. Brevi navis e conspectu eius abiit neque iam ullum velum in mari cernebatur. Ariadna igitur in litus descendit atque huc et illuc currens multis cum lacrimis capillum et vestem scindebat, ut homines qui maerent agere solent - ita maerebat virgo miserrima, quae a viro quem ante omnes amabat sola relicta erat inter feras insulae sicut agnus timidus inter saevos lupos.”  Quintus: “Cur Theseus amicam suam ita deseruit?”  Syra: “Tales sunt viri, mi puer. Montes auri feminis pollicentur, tum promissa obliviscuntur ac feminas sine nummo deserunt! Quis tam facile promissum obliviscitur quam vir qui feminam amavit? Ego quoque olim deserta sum ab amico pecunioso qui mihi magnas res pollicitus erat. Noli vero putare me ob cupiditatem pecuniae amavisse eum, ego eum amabam quia eum probum virum esse credebam. Etiam nunc maereo ob amorem illius viri.”  Quintus: “Obliviscere illius viri improbi qui te tam turpiter deseruit!”  Syra: “Non facile est amoris antiqui oblivisci. Sed hoc tu nondum intellegis, mi Quinte. Redeo ad narrationem fabulae, quam prope oblita sum, dum de aliis rebus loquor.  “Ariadna Naxi relicta, Theseus ad patriam suam navigabat. Interim pater eius Aegeus, rex Atheniensium, ab alto saxo in mare prospiciebat. Brevi navis filii in conspectum venit, sed navi rediens eadem vela atra gerebat quae abiens gesserat: Theseus enim post necem Minotauri vela mutare oblitus erat! Itaque Aegeus, arbitratus mortem filii eo colore significari, sine mora de saxo se iecit in mare, quod a nomine eius etiam nunc 'mare Aegaeum' vocatur.  “Post mortem regis Aegei filius eius Theseus rex Atheniensium factus est. Qui multos annos Athenas magna cum gloria rexit.”  His verbis Syra finem narrationis facit.
Medus abest a domino suo. Estne in oppido Tusculo? Medus Tusculi non est; neque Romae est Medus, sed in via Latina inter Romam et Tusculum. Unde venit Medus? Tusculo venit, neque is ad villam Iulii it. Quo it Medus? Romam it. Tusculum post eum est, ante eum est Roma. Medus via Latina Tusculo Romam ambulat.  Etiam Cornelius, amicus Iulii, in via Latina est inter Romam et Tusculum. Unde venit Cornelius? Is non Tusculo, sed Roma venit. Quo it? Cornelius non Romam, sed Tusculum it. Rome post eum, ante eum Tusculum est. Cornelius in equo est. Equus qui Cornelium vehit pulcher est. Iulius et Cornelius ad villas suas eunt. Villa ubi Iulius habitat prope Tusculum est. Ubi habitat Cornelius? Is Tusculi habitat.  Iam Iulius prope villam suam est. Servi qui lecticam portant fessi sunt. Dominus autem fessus non est, nam is non ambulat. Iulius ab Urso et Davo portatur, itaque is fessus non est. Fessi sunt Syrus et Leander, nam ii duos magnos saccos umeris portant, neque vacui sunt sacci! Sacci qui a Syro et Leandro portantur magni sunt, sed saccus quem Syrus portat non tam magnus est quam saccus qui a Leandro portatur. Itaque Syrus non tam fessus est quam Leander. Cornelius non est fessus, nam is equo vehitur. Iulius lectica vehitur. Servi ambulant. Domini vehuntur. Medus ambulat, nam is servus est neque equum habet.  Iulius prope villam suam est. Medus autem, qui dominum iratum timet, procul a villa Iulii abest. Dominus a servo malo timetur. Medus prope Romam est; iam muri Romani ab eo videntur et porta Capena. (Is qui via Latina venit per portam Capenam Romam intrat). Cur Romam it Medus? Romam it, quia Lydia Romae habitat, nam Lydia amica eius est: Medus Lydiam amat et ab ea amatur. Medus Romam vocatur ab amica sua, quae femina est pulchra et proba. Itaque is fessus non est et laetus cantat:  Non via longa est Romam, ubi amica habitat mea pulchra. Sed id quod Medus cantat a Lydia non auditur!  Iam Iulius in villa est et ab Aemilia liberisque laetis salutatur. Cornelius Tusculi est. Medus autem Romae est ante ostium Lydiae. Medus ostium pulsat.  Lydia imperat: “Intra!”  Medus per ostium intrat et amicam suam salutat: “Salve, mea Lydia! Ecce amicus tuus qui solus Romam ad te venit.”  Lydia verbis Medi delectatur eumque salutat: “O amice, salve! Ubi est dominus tuus?”  Medus: “Iulius in villa est apud servos suos - neque is iam meus dominus est!  Verba Medi a Lydia laeta audiuntur.
Roma in Italia est. Italia in Europa est. Graecia in Europa est. Italia et Graecia in Europa sunt. Hispania quoque in Europa est. Hispania et Italia et Graecia in Europa sunt.  Aegyptus in Europa non est. Aegyptus in Africa est. Gallia non in Africa est, Gallia est in Europa. Syria non est in Europa, sed in Asia. Arabia quoque in Asia est. Syria et Arabia in Asia sunt. Germania non in Asia, sed in Europa est. Britannia quoque in Europa est. Germania et Britannia sunt in Europa.  Estne Gallia in Europa? Gallia in Europa est. Estne Roma in Gallia? Roma in Gallia non est. Ubi est Roma? Roma est in Italia. Ubi est Italia? Italia in Europa est. Ubi sunt Gallia et Hispania? Gallia et Hispania in Europa sunt.  Estne Nilus in Europa? Nilus in Europa non est. Ubi est Nilus? Nilus in Africa est. Rhenus ubi est? Rhenus est in Germania. Nilus fluvius est. Rhenus fluvius est. Nilus et Rhenus fluvii sunt. Danuvius quoque fluvius est. Rhenus et Danuvius sunt in Germania. Tiberis fluvius in Italia est.
Iulius: “De rebus rusticis et urbanis colloquemur inter cenam. Primum omnium cenabimus. Sex horae iam sunt cum cibum non sumpsi. Venter mihi contrahitur propter famem.”  Cornelius: “Sex horae nihil est. Homo sex dies cibo carere potest, nec tamen fame moritur.”  Iulius: “Dubito num ego tam diu famem ferre possim. Sex horas cibo caruisse iam molestum est. Magnum malum est fames.”  Cornelius: “Id non nego, sed multo molestior est sitis. Sine cibo diu vivere possumus, sine aqua paulisper tantum.”  Orontes ridens “Equidem” inquit “sine aqua iucunde vivere possum, sine vino non item! Magnum bonum est vinum.”  Cornelius: “Nemo negat vinum aqua iucundius esse, sed tamen aquam bibere malo quam sitim pati. Num tu sitim perferre mavis quam aquam bibere?”  Orontes: “Melius quidem est aquam bibere quam siti perire. Ex malis minimum eligere oportet. Nec vero iucunde vivo nisi cotidie bono vino fruor. Vinum vita est.”  Cornelius: “Non vivimus, ut bibamus, sed bibimus, ut vivamus.”  Hic Amelia “Necesse est” inquit “paulisper famem et sitim ferre, dum cibus coquitur et triclinium exornatur.”  (Servus cuius negotium est cibum coquere atque cenam parare in culina, cocus appellatur. Alii servi, ministri qui vocantur, cibum paratum e culina in triclinium portant. In triclinio sunt tres lecti, lectus summus, medius, imus, et mensa in medio. Ante convivium triclinium floribus exornatur et vestis pretiosa super lectos sternitur. Neque enim sedentes cenant Romani, sed in lectis cubantes. Quot convivae in singulis lectis accubant? In singulis lectis aut singuli aut bini aut terni convivae accuvare solent. Cum igitur paucissimi sunt convivae, non pauciores sunt quam tres, cum plurimi, non plures quam novem - nam ter terni sunt novem.)  Iulius: “Hora decima est. Cenam iam pridem paratam esse oportuit! Nimis tardus est iste cocus!”  Aemilia: “Tuumne hoc negotium est an meum? Uter nostrum in culina praest? Nondum hora decima est. Patienter exspecta, dum servi lectos sternunt. Cenabimus cum primum cocus cenam paraverit et servi triclinium ornaverint. Brevi cena parata et triclinium ornatum erit.”
Colono dimisso, Iulius alium agricolam vocat eumque de rebus rusticis rogitat, ac primum de vineis: “Quomodo vineae se habent hoc anno?”  “Optime” inquit agricola, “Aspice hanc vitem: tot et tantae uvae magnam vini copiam promittunt, ac vinum bonum futurum esse existimo, nam sol duos iam menses prope cotidie lucet usque a mane ad vesperum. Nihil enim vineis magis prodest quam sol et calor, nec quidquam iis magis nocet quam imber et frigus.”  Iulius: “Calor solis non ipse per se efficit ut vinum bonum sit. Vites probe curare oportet. Itaque vos moneo ut industrie in vineis laboretis. Sed satis de vineis. Frumentum quale erit?”  “Non ita bonum” inquit alter agricola, “Solum nimis siccum est nec rigari possunt agri quod procul absunt a rivo. Imber brevis quem hodie habuimus frumento profuit quidem, sed parum fuit. Item sicca est herba, pecus parum pabuli invenit. Sed scisne ovem heri paene raptam esse a lupo?”  	 Iulius: “Quid? Lupusne ovem e grege rapuit?”  Agricola: “Ovis ipsa e grege aberraverat. Nec vero lupus ovi nocuit, nam pastor eam in silva repperit atque e dentibus lupi servavit!”  Iulius: “O, pastorem pigerrimum, qui officium suum ita neglexit! Pastoris officium est curare ne oves aberrent neve silvam petant. Ego vero curabo ne ille pastor posthac officium neglegat!”  Agricola: “Noli nimis severus esse! Non censeo illum pastorem prae ceteris pigrum esse.”  Iulius: “Recte dicis: nam pigri ac neglegentes sunt omnes! At ego faciam ut industrii sint!”  Agricola: “Certe pastores minus laborant quam agricolae. Nobis nullum est otium, nec opus est nos monere ut industrii simus neve quiescamus.”  Iulius: “Noli censere opus pastorum facilius esse. Cura pecoris magnum est negotium, non otium, ut pastores nequam in molli herba dormientes putant. Ego vero curabo ne ille pastor neglegens sit neve dormiat! Faciam ut tergum ei doleat! Arcesse eum!”  Sed eo ipso tempore pastor gregem prae se agens e campis revertitur. Cum primum is prope venit, “Optime advenis” inquit dominus iratus baculum prae se tenens, “nam verbera meruisti!”  Pastor humi se proiciens dominum orat ne se verberet: “Noli me verberare, ere! Nihil feci!”  “At propter hoc ipsum” inquit Iulius “te verberabo, homo nequam, quod nihil fecisti! Officium tuum est curare ne oves aberrent neve a lupo rapiantur. Preces tibi non prosunt. Prehendite eum, agricolae, et tenete!” Iulius duobus agricolis imperat ut pastorem prehendant et teneant.  Tum vero, dum pastor territus verbera exspectat, oves sine pastore relictae de via in agros aberrant ac frumentum immaturum carpere incipiunt. Agricolae hoc videntes clamant: “Prohibe oves tuas ab agris nostris, pastor!” - tum pastorem mittunt atque celeriter oves in agris sparsas persequuntur.  Pastor solus cum domino relictus “Modo dixisti” inquit “meum officium esse cavere ne oves aberrent. Noli me officio meo prohibere!”  Iulius: “Ego te non prohibebo officium facere. Fac ut oves ex agris agantuur! Age, curre, pastor!”  Vix haec dixerat Iulius, cum pastor quam celerrime potest ad oves suas currit. Dominus ridens eum currentem aspicit, tum ad villam revertitur. Etsi dominus severus existimatur, tamen inhumanus non est.
Syra, postquam facta Marci narravit, abire vult, sed Quintus “Noli” inquit “me relinquere! Te hic manere volo. Narra mihi aliquam fabulam!  Syra: “Quam fabulam me tibi narrare vis? Fabulamne de lupo et et agno qui forte ad eundem rivum venerunt? an fabulam de puero qui cupivit regere equos qui currum Solis per caelum trahunt?”  Tacente Quinto, Syra pergit: “An cupis audire fabulam de Achille, duce Graecorum, qui Hectorem, ducem Troianum, interfecit atque corpus eius mortuum post currum suum traxit circum moenia urbis Troiae? an fabulam de Romulo, qui prima moenia Romana aedificavit...”  Quintus:”...et Remum fratrem interfecit quia moenia humilia deridebat! Omnes istas fabulas antiquas saepe audivi. Iam vero nec de hominibus nec de bestiis audire cupio. narra mihi fabulam de aliquo feroci monstro, cui caput bestiae et corpus hominis est et quod homines vivos vorat! Talem fabulam audire cupio.”  Syra: “At tale monstrum te terrebit, Quinte.”  Quintus: “Noli putare me puerum timidum esse! Timor monstrorum puerum Romanum non decet!”  “Narrabo tibi fabulam de Theseo et Minotauro” inquit Syra, et sic narrare incipit:  “In insula Creta olim vivebat monstrum terribile, nomine Minotaurus, cui caput tauri, corpus viri erat. Minotaurus in magno labyrintho habitabat.”  Quintus: “Quid est labyrinthus?”  Syra: “Est magnum aedificium quod frequentibus muris in plurimas partes dividitur. Nemo qui tale aedificium semel intravit rursus illinc exire potest, etsi ianua patet. Labyrinthus ille in quo Minotaurus inclusus tenebatur, a Daedalo, viro Atheniensi, aedificatus erat. Qui iam antequam ex urbe Athenis in Cretam venit, complures res mirabiles fecerat.  “Minotaurus nihil praeter homines vivos edebat. Itaque complures adulescentes virginesque quotannis Athenis in Cretam mittebantur, qui omnes in labyrintho a monstro illo saevo vorabantur. Navis qua Athenienses illuc vehebantur vela atra gerebat, nam eo colore significatur mors.”
Italia inter duo maria interest, quorum alterum, quod supra Italiam situm est, 'mare Superum' sive 'Hadriaticum' appellatur, alterum, infra Italiam situm, 'mare Inferum' sive 'Tuscum'. Totum illud mare longum et latum quod inter Europam et Africam interest 'mare nostrum' appellatur a Romanis.  Urbs Roma non ad mare, sed ad Tiberim flumen sita est viginti milia pasuum a mari. Quod autem paulum aquae est in Tiberi, magnae naves in eo flumine navigare non possunt. Itaque parvae tantum naves Romam adeunt.  Ostiam omnes naves adire possunt, id enim est oppidum maritimum quod magnum portum habet. Ad ostium Tiberis sita est Ostia. ('Ostium' sive 'os' fluminis dicitur is locus quo flumen in mare influit; Ostia sita est eo loco quo Tiberis in mare Inferum influit.)  Alia oppida maritima quae magnos portus habent sunt Brundisium, Arminum, Genua, Puteoli. Haec omnia oppida in ora maritima sita sunt. (Ora maritima est finis terrae, unde mare incipit. Portus est locus in ora maritima quo naves ad terram adire possunt.) In ora Italiae multi portus sunt. Ex omnibus terris in portus Italiae veniunt naves, quae merces in Italiam vehunt. (Merces sunt res quas mercatores emunt ac vendunt.)  Non modo merces, sed etiam homines navibus vehuntur. Portus Ostensis semper plenus est hominum qui in alias terras navigare volunt. Is qui navigare vult adit nautam qui bonam navem habet. Si aer tranquillus est, necesse est ventum opperiri. (Ventus est aer qui movetur.) Cum nullus ventus super mare flat, tranquillum est mare; cum magnus ventus flat, mare turbidum est. Tempestas est magnus ventus qui mare turbat ac fluctus facit qui altiores sunt quam naves. Nautae tempestates metuunt, nam magni fluctus naves aqua implere possunt. Tum naves et nautae in mare merguntur.  Nautae nec mari turbido nec mari tranquillo navigare volunt; itaque in portu ventum secundum opperiuntur (id est ventus qui a tergo flat). Vento secundo naves e portu agrediuntur: vela vento implentur ac naves plenis velis per mare vehuntur.  Pars navis posterior puppis dicitur. In puppi sedet nauta qui navem gubernat. Quomodo navis in medio mari gubernari potest, cum terra nulla videtur? Gubernator caelum spectat: in alto mari sol aut stellae ei duces sunt. Ea pars caeli unde sol oritur dicitur oriens. Partes caeli sunt quattuor: oriens et occidens, meridies et septentriones. Occidens est pars caeli quo sol occidit. Meridies dicitur ea caeli pars ubi sol meridie videtur; pars contraria septentriones appellatur a septem stellis quae semper in ea caeli parte stant. Iis qui ad septentriones navigant, oriens a dextra est, a sinistra occidens, meridies a tergo. Oriens et occidens partes contrariae sunt, ut meridies et septentriones. -
Iulia: “Quid agunt milites Romani in Germania?”  Iulius: “Milites nostri in Germania pugnant.”  Iulia: “Mei quoque fratres pugnant.”  Iulius: “Pueri pugnis, non armis pugnant. Milites pugnant gladiis, pilis, hastis.”  Marcus: “Num Aemilius et hastam et pilum fert?”  Iulius: “Aemilius pilum tantum fert, is enim pedes est, non eques. Eques est miles qui ex equo pugnant; qui pedibus pugnant pedes est. Equites hastas, pedites pila ferunt. Pilum non tam longum est quam hasta, neque gladius peditis tam longus est quam gladius equitis. Pilum Aemilii sex pedes longum est.”  Marcus: “Quam longus est gladius eius?”  Iulius: “Duos pedes longus est.”  Marcus: “Duos pedes tantum? Cur tam brevis est gladius?”  Iulius “Quod gladius brevis non tam gravis est quam gladius longus. Gladius equitis longior et gravior est quam peditis. Pedes, qui pedibus it multaque alia arma fert, gladium longum et gravem ferre non potest; itaque gladius eius brevis et levis est - brevior et levior quam is qui ab equite fertur. Etiam gladii qui a Germanis ferunt longiores et graviores sunt quam nostra sunt.”  Iulia: “Qui sunt Germani?”  Iulius: “Germani sunt homines barbari qui Germaniam incolunt. Germani est magna terra non procul a Gallia; Gallia autem provincia Romana est, ut Hispania, Syria, Aegyptus. Provincia est pars imperii Romani, ut membrum pars corporis est; Roma enim caput imperii est, provinciae membra sunt. Germania non est provincia Romana. Flumen Rhenus Germaniam a Gallia provincia dividit. Rhenus ac Danuvius flumina, quae Germaniam ab imperio Romano dividunt, fines imperii nostri sunt. Germania est patria Germanorum, ut Roma nostra patria est.”  Iulia: “Cur milites Romani contra Germanos pugnant? Suntne Germani homines improbi?”  Iulius: “Milites nostri contra Germanos pugnant, quod Germani amici Romanorum non sunt nec Romanis parent, Germani hostes Romanorum sunt, ac bellum est inter Germanos et Romanos. Germani exercitum nostrum oppugnant.”  Iulia: “Quid est 'exercitus'?”  Iulius: “Exercitus est magnus numerus militum qui contra hostes ducitur. Qui exercitum ducit dux exercitus est. Dux exercitui imperat, exercitus duci suo paret, nam dux ab exercitu metuitur.  “In Germania et in Britannia sunt magni exercitus Romani qui contra exercitus hostium pugnant. Milites et duces exercituum Romanorum ab hostibus metuuntur. In Hispania et in Gallia non multi sunt milites Romani, nam Hispani et Galli, qui eas provincias incolunt, iam exercitibus nostris parent. In exercitibus Romanis etiam Hispani et Galli multi militant, qui et alia arma et arcus sagittasque ferunt.”
Estne Delia filia Aemiliae? Delia non est filia Emiliae, Delia ancilla Aemiliae est. Aemilia domina Deliae est. Aemilia domina ancilla est. Syra quoque ancilla est. Delia et Syra duae ancillae sunt. Aemilia domina ancillarum est.  Cuius servus est Davus? Davus servus Iulii est. Cuius ancilla est Syra? Syra est ancilla Aemiliae.  Quot liberi sunt in familia? In familia Iulii sunt tres liberi. Quot filii et quot filiae? Duo filii et una filia. Quot servi sunt in familia? In familia sunt centum servi. In familia Iulii sunt multi servi, pauci liberi. Iulius est dominus multorum servorum.  'Duo' et 'tres' numeri sunt. 'Centum' quoque numerus est. Numerus servorum est centum. Numerus liberorum est tres. Centum est magnus numerus. Tres parvus numerus est. Numerus servorum est magnus Numerus liberorum parvus est. In familia Iulii magnus numerus servorum, parvus numerus liberorum est.  Medus servus Graecus est. Delia est ancilla Graeca. In familia Iulii sunt multi servi Graeci multaeque ancillae Graecae. Estne Aemilia femina Graeca? Aemilia non est femina Graeca, sed Romana. Iulius non vir Graecus, sed Romanus est.  Sparta oppidum Graecum est. Sparta, Delphi Tusculumque tria oppida sunt: duo oppida Graeca et unum oppidum Romanum est. In Gallia et in Italia magnus numerus oppidorum est. In Gallia est magnus numerus fluviorum. Fluvii Galliae magni sunt. Magnine sunt fluvii Africae? In Africa unus fluvius magnus est: Nilus; ceteri fluvii Africae parvi sunt. Suntne magnae insulae Graecae? Creta et Euboea duae insulae magnae sunt; ceterae insulae Graecae sunt parvae. –
“Sali modo!” inquit gubernator, “Nemo nostrum te prohibebit. At certe non tam felix eris quam Arion, qui delphino servatus est.”  Mercator, qui Arionem ignorat, “Quisnam est Arion?” inquit, “Ne nomen quidem mihi notum est.”  Gubernator: “Ignarus quidem es si illum ignoras. Arion, vir nobilis Lesbi natus, tam pulchre fidibus canebat ut alter Orpheus appellaretur. An tam ignarus es ut etiam Orpheus tibi ignotus sit?”  Mercator: “Minime vero. Orpheus quidem omnibus notus est. Is fidicen nobilissimus fuit qui tam pulchre canebat ut bestiae ferae, naturam suam oblitae, accederent, ut eum canentem audirent, ac rapidi fluvii consisterent, ne strepitu cantum eius turbarent. Orpheus etiam ad Inferos descendit ut uxorem suam mortuam inde reduceret... Sed perge narrare de Arione.”  Gubernator, cum omnes attentos videat, hanc fabulam narrat:  “Cum Arion, nobilissimus sui temporis fidicen, ex Italia in Graeciam navigaret magnasque divitias secum haberet, nautae pauperes, qui homini diviti invidebant, eum necare constituerunt. Ille vero, consilio eorum cognito, pecuniam ceteraque sua nautis dedit, hoc solum orans ut sibi ipsi parcerent. “Ecce” inquit “omnia quae possideo iam vestra sunt. Divitias meas habete, parcite vitae! Permittite mihi in patriam reverti! Hoc solum precor.” Nautae precibus eius ita permoti sunt ut manus quidem ab eo abstinerent; sed tamen  imperaverunt ut statim in mare desiliret! Ibi homo territus, cum iam vitam desperaret, id unum oravit ut sibi liceret vestem ornatam inducere et fides capere et ante mortem carmen canere. Id nautae, studiosi cantum eius audiendi, ei permiserunt. Ille igitur, pulchre vestitus et ornatus, in celsa puppi stans carmen clara voce ad fides cecinit. Ut Orpheus cantu suo feras ad se alliciebat, ita tunc Arion canendo pisces allexit ad navem. Postremo autem  cum fidibus ornamentisque, sicut stabat canebatque, in mare desiluit.  “Tum vero nova et mira res accidit: delphinus, cantu allectus, repente hominem natantem subiit eumque in dorso suo sedentem vexit et in litore Graeciae salvum exposuit. Inde Arion protinus Corinthum petivit, ubi regem Periandrum, amicum suum, adiit eique rem sicut acciderat narravit. Rex haec parum credidit, et Arionem quasi virum fallacem custodiri iussit. Sed postquam nautae Corinthum venerunt, rex eos interrogavit 'num scirent ubi esset Arion et quid faceret?' Responderunt 'hominem, cum inde abirent, in terra Italia fuisse eumque illic bene vivere, aures animosque hominum cantu suo delectare atque magnum lucrum facere.' Cum haec falsa narrarent, Arion repente cum fidibus ornamentisque cum quibus se in mare iecerat apparuit. Nautae stupentes, cum eum quem mersum esse putabant ita vivum apparere viderent, protinus maleficium suum confessi sunt.”  Hic Medus “Etsi notum est” inquit “nonnullos homines delphinis vectos esse, tamen dubito num haec fabula vera sit.”  Gubernator: “Sive vera sive falsa est, valde me delectat fabula de felici salute Arionis, nam sicut ille mirum in modum servatus est, cum iam de salute desperaret, ita homines nonnumquam contra spem e maximis periculis eripiuntur. Hac fabula monemur ut semper bono animo simus neve umquam de salute desperemus. Dum anima est, spes est.”  Haec verba tandem mercatorem perturbatum aliquid consolari videntur.
Iulius, qui cum Syro servo in atrio est, imperat: “I ad oppidum, Syre, atque medicum arcesse!”  Medicus Tusculi habitat. Iulius servum suum Tusculum ire iubet atque medicum arcessere. Syrus equum ascendit, ad oppidum it, medicum arcessit. Servus cum medico ad villam revenit.  Medicus interrogat: “Quis aegrotat?”  Iulius: “Meus Quintus filius aegrotat; ambulare non potest.”  Medicus: “Cur ambulare non potest?”  Iulius: “Quia pes eius aeger est. Puer stultus est, medice: nidum in arbore reperit, arborem ascendit, de arbore cadit! Itaque pedem aegrum habet nec ambulare potest. Nec modo pede, sed etiam capite aeger est.”  Iulius medicum ad cubiculum Quinti ducit. Medicus cubiculum intrat, ad lectum adit atque puerum aspicit. Quintus quietus super lectum iacet nec oculos aperit. Medicus puerum dormire videt.  Medicus dicit: “Puer dormit.”  Syra, quae male audit, id quod medicus dicit audire non potest; itaque interrogat: “Quid dicit medicus?”  Aemilia (in aurem Syrae): “Medicus 'puerum dormire' dicit.”  Quintus oculos aperit atque medicum adesse videt. Puer, qui medicum timet, nullum verbum facere audet.  Medicus: “Os aperi, puer! Linguam ostende!”  Syra: “Quid dicit medicus?”  Aemilia: “Medicus Quintum os aperire atque linguam ostendere iubet.”  Quintus os aperit atque medico linguam ostendit. Medicus linguam eius rubram esse videt.  Medicus: “Lingua eius rubra est.”  Syra: “Quid dicit?”  Aemilia: “Dicit 'linguam eius rubram esse'.”  Medicus etiam dentes Quinti spectat et inter dentes albos unum nigrum videt. Non sanus est dens qui colorem nigrum habet.  Medicus: “Puer dentem aegrum habet.”  Quintus: “Sed dens non dolet; ergo dens aeger non est. Pes dolet - et caput.”  Syra: Quid dicunt?”  Aemilia: “Medicus dicit 'Quintum dentem aegrum habere', et Quintus dicit 'pedem et caput dolere, non dentem'.”  Iulius: “Non dentem, sed pedem modo sana, medice!”  Medicus pedem Quinti spectat atque digitum ad pedem apponit: medicus pedem eius tangit. Puer digitum medici in pede suo sentit.  Quintus: “Ei, ei! Pes dolet!”
Gubernator, qui Medum attentum videt, “Num tu” inquit “tam stultus es ut haec credas? Mihi nemo persuadebit hominem super mare ambulare posse!”  Lydia: “Christus non est homo, sed filius Dei, qui omnia facere potest. Ipse dixit: “Data est mihi omnis potestas in caelo et in terra.” Modo nos e tempestate servavit, nonne id tibi persuasit eum habere potestatem maris et ventorum? Audi igitur quod in eodem libro narratur de potestate Christi:  Et ascendente eo in naviculam, secuti sunt eum discipuli eius. Et ecce tempestas magna facta est in mari, ita ut navicula operiretur fluctibus - ipse vero dormiebat! Et accesserunt ad eum discipuli eius et suscitaverunt eum dicentes: “Domine, salva nos! Perimus!” Ait illis Iesus: “Quid timidi estis?” Tunc surgens imperavit ventis et mari, et facta est tranquillitas magna. Homines autem mirati sunt dicentes: “Qualis est hic, quod venti et mare oboediunt ei?”  Gubernator: “Mare et venti nemini oboediunt nisi Neptuno. Ille curavit ut nos e tempestate servaremue neve mergeremur - vel potius nos ipsi qui merces eiecimus. Nolite vero censere nos iam extra periculum esse. Tempestas quidem desiit, sed multa alia pericula nobis impendent, ut saxa quibus naves franguntur, voragines in quas naves merguntur, praedones maritimi qui naves persequuntur, ut merces et pecuniam rapiant nautasque occidant. Semper in periculo versamur.”  Medus: “Sed hic tuti sumus a praedonibus.”  Gubernator: “Nullum mare tutum est a praedonibus, ne mare Inferum quidem, quamquam rari huc perveniunt. Nec tuti sumus a ceteris periculis quae modo memoravi. Brevi navigabimus per fretum Siculum, ubi ab utraque parte magnum periculum impendet nautis: ab ora Italiae saxa periculosa quibus Scylla nomen est, ab ora Siciliae vorago terribilis quae Charybdis vocatur. Multae naves quae Scyllam iam vitaverant, deinde in Charybdim mersae sunt. At bonum animum habete! Ego, ut gubernator constans, curabo ut omnia pericula vitemus ac salvi in Graeciam eamus.”  Medus: “Omnes id futurum esse speramus. Quomodo eo perveniemus?”  Gubernator: “Intra sex dies, ut spero, vel potius octo. Sed cur cupidus es in Graeciam eundi? Ego Romae vivere malo quam in Graecia.”  Medus: “Num Romae mavis servire quam liber esse in Graecia?”  Gubernator: “Nos cives Romani mori malumus quam servire!”  Medus: “Noli putare me servire malle, nam ego quoque liber natus sum, nec quisquam qui liber fuit libertatem sperare desinit. In Italia domino severo serviebam, qui a me postulabat ut opus sordidum facerem nec mihi peculium dabat. Si quid prave feceram, dominus imperabat ut ego ab aliis servis tenerer et verbararer. Sed heri e villa fugi, ut verbera vitarem, atque ut amicam meam viderem ac semper cum ea essem. Multis promissis ei persuasi ut mecum ex Italia proficisceretur, Lydia enim Romae vivere mavult quam in Graecia. Ostia igitur hanc navem conscendimus, ut in Graeciam navigaremus.”  Gubernator Lydiam interrogat: “Tune quoque domino Romano serviebas?”  Lydia: “Minime vero. Ego nemini servio nisi domino nostro qui est in caelis. Nemo potest duobus dominis servire. Certe non laeto animo Roma profecta sum, et difficile fuit mihi persuadere ut amicas meas Romanas desererem. Nec promissis solis Medus mihi persuasit ut secum venirem, sed etiam dono pulcherrimo. Ecce anulus aureus gemmatus quem amicus meus prope centum sestertiis emit mihi.” Lydia manum extendens digitum anulo aureo ornatum gubernatori ostendit.  Gubernator anulum tam pulchrum admiratur, tum conversus ad Medum “Profecto” inquit “dives esse videris, ut servus! Num dominus ille severus, qui tibi imperabat ut opus sordidum faceres, tantum peculium tibi dabat pro opere sordido?”  Medus rubens nescit quid respondeat, et velut homo surdus mutusque ante eos stat.  Lydia: “Quin respondes? Sacculum prompsisti pecuniae plenum - nonne tua erat ista pecunia?”  Medus turbatus, dum oculos Lydiae vitare conatur, mercatorem celeriter accedere videt.
Non solum de cibo et potione est sermo convivarum. Iulius hospites suos de rebus urbanis interrogat: “Quid novi ex urbe? Octo dies iam sunt cum Romae non fui, nec quisquam interim mihi litteras inde misit. Quam ob rem nec ipse praesens nec absens per litteras quidquam cognovi de eo quod nuper Romae factum est.”  Aemilia: “Nemo tibi quidquam scribet de rebus urbanis, nisi prius ipse epistulam scripseris.”  Orontes: “Opus non est epistulas exspectare, nam facile aliquid novi per nuntios cognoscere potes. Cur non servum aliquem Romam mittis?”  Iulius: “Servi sunt mali nuntii: saepe falsos rumores nuntiant. Numquam servos meos Romam mitto.”  Cornelius: “Quid? Heri quendam servum tuum vidi in via Latina. Faciem recognovi, saepe eum hic vidi.”  Iulius a Cornelio quaerit 'quod nomen ei sit?'  Cornelius: “Aliquod nomen Graecum, puto. 'Midas' fortasse, nec vero certus sum. Semper nomina obliviscor, nam mala memoria mihi est.”  Orontes: “Midas est nomen regis, de quo haec fabula narratur: In quidam urbe Asiae olim vivebat rex quidam avarus, nomine Midas, qui nihil magis optabat quam divitias...”  Iulius, qui fabulam audire non vult, Orontem intepellat: “Non Midas” inquit, “sed Medus est nomen cuiusdam servi mei, qui heri...”  Orontes vero, minime turbatus, narrare pergit: “Tum Bacchus deus, qui ob quoddam beneficium regi bene volebat, “Dabo tibi” inquit “quidquid optaveris.” Statim Midas “Ergo da mihi” inquit “potestatem quidquid tetigero in aurum mutandi. Hoc solum mihi opto.” Bacchus, etsi regem avarum munus pessimum optavisse censebat, tamen promissum solvit.”  Iulius impatiens “Tace, Orontes!” inquit, “Omnes illam fabulam novimus.”  At Aemilia, quae fabulam ignorat, ab Oronte quaerit 'quamobrem id munus pessimum sit?'  Cui Orontes “Stulte id quaeris” inquit, “Midas enim, quamquam terram, lignum, ferrum manu tangendo in aurum mutare poterat, fame et siti moriebatur, cum cibus quoque et potio, simul atque a rege tacta erat, aurum fieret. Postremo rex miser deum oravit ut munus illud infelix revocaret. Bacchus igitur et suasit ut in quodam flumine lavaretur; cuius fluminis aqua, simul atque corpore regis tacta est, colorem aureum accepit.”  Iulius: “Hicine finis fabulae est?”  Orontes: “Huius quidem fabulae finis est, sed aliam fabulam de eodem rege novi. Deus Apollo effecerat ut Midas aures asininas haberet...”  Iulius: “Satis est! Fabulas tuas Graecas audire nolumus. Redeamus ad meum Medum servum, qui heri aufugit aliquantum pecuniae secum auferens.”  Cornelius: “Quantum pecuniae abstulit?”  Iulius: “Centum circiter sestertios. Atque ego illi servo praeter ceteros fidebam! Posthac servo Graeco nulli confidam, neque enim fide mea digni sunt: infidi et nequam sunt omnes! In familia mea unum solum servum fidum esse credo.”
Marcus: “Certe malus puer fui, sed posthac bonus puer futurus sum: semper vobis pariturus sum, numquam pugnaturus sum in via nec umquam in ludo dormiturus sum. Hoc vobis promitto, pater et mater! Mihi credite!”  Marcus 'se malum puerum fuisse' fatetur ac simul promittit 'se posthac bonum puerum futurum esse, semper se parentibus pariturum esse nec umquam in via pugnaturum nec in ludo dormiturum esse' - id quod saepe antehac promisit!  Iulius: “Primum fac quod promisisti, tum tibi credemus!” Iulius non credit Marcum promissum facturum esse.  Marcus: “Omnia quae promisi facturus sum. Noli me verberare! Iam bis verberatus sum a magistro.”  “Ergo verbera magistri non satis fuerunt!” inquit Iulius, “Profecto verbera meruisti!” Tum oculos a filio avertens: “Abi hinc ab oculis meis! Duc eum in cubiculum eius, Dave, atque include eum! Postea fer mihi clavem cubiculi!”  Postquam Davus puerum ex atrio duxit, dominus “Haec omnia” inquit “facta sunt, quod Medus heri domo fugit nec hodie Marcum in ludum euntem et illinc redeuntem comitari potuit. Posthac Marcum sine comite ambulare non sinam. Cras Davus eum comitabitur; is certe bonus comes erit.”  Marco in cubiculum ducto atque incluso, Davus redit et “Marcus” inquit “inclusus est. Ecce clavis cubiculi.”  Iulius clavem subit ac surgit. Aemilia, quae putat eum ad Marcum ire, “Quo is, Iuli?” inquit, “Marcumne verberatum is?” Aemilia Marcum a patre verberatum iri putat. “Noli eum verberare! Non puto eum posthac in via pugnaturum neque in ludo dormiturum esse.”  Iulius: “Putasne iam mutatum esse istum puerum? Ego eum nec mutatum esse nec posthac mutatum iri credo! Quamquam heri a me semel verberatus est atque hodie bis a magistro, nec verbera patris nec magistri eum meliorem fecerunt.”  Aemilia: “Ergo non opus est iterum eum verberare. Nec laudibus nec verberibus melior fieri potest.”  Iulius: “Noli timere, Aemilia! Marcum in cubiculo relinquam. Iam epistulam scripturus sum.” Iulius dicit 'se epistulam scripturum esse.'  Aemilia: “Cuinam scripturus es?”  Iulius: “Magistro scilicet. Cras Davus, Marci comes, epistulam meam secum feret, quae a Marco ipso tradetur magistro. Tabellarius, qui epistulam magistri tradidit, tempus perdit, si foris responsum meum opperitur. Dimitte eum, Dave! Dic ei 'responsum meum cras a Marco traditum iri'.”  Aemilia: “Nonne Marcus simul cum epistula tua mercedem debitam tradet magistro?”  Iulius: “Minime! Ego enim plane respondebo 'me mercedem solvere nolle'!”  Aemilia: “Quid ais? Nonne te pudet pauperi magistro mercedem negare? Quam ob rem mercedem debitam solvere non vis? Causam afferre oportet.”  Iulius: “Magister ipse mihi causam attulit.”  Aemilia: “Quonam modo? Quaenam causa allata est a magistro?”  Iulius: “In his litteris magister ipse fatetur 'se filium meum nihil docere posse': ergo mercedem non meruit. Pecuniam quae merita non est non solvam. Nolo pecuniam meam perdere!”  Epistulam sumens Aemilia “Itane scribit magister?” inquit; tum, epistula lecta, “Hoc te non excusat, nam plane scribit 'Marcum ipsum nihil discere velle', et qui nihil discere vult, nihil discere potest. Non modo posse, sed etiam velle opus est: quod non vis, non potes.”  Iulius ridens “Recte dicis” inquit, “Ego enim pecuniam solvere nolo: ergo solvere non possum!”  Hoc dicens Iulius epistulam magistri scindit.
Pater Iulii, qui iam mortuus est, magnam pecuniam habebat multasque villas magnificas possidebat praeter domum Romanam: is homo dives erat. Pater Aemiliae erat homo pauper, qui unam domum exiguam possidebat. Aemilia igitur virgo pauper erat, sed tamen Iulius eam amabat. Cur Iulius, adulescens dives, virginem pauperem amabat? Quia ea virgo proba ac formosa erat. Nec Iulius amorem suum occultabat, nam Aemiliam 'amicam' appellabat et multa dona ei dabat. Sed tamen Aemilia non Iulium amabat, sed alium virum Romanum. Ergo Iulius miser erat et nocte male dormiebat.  Vir qui ab Aemilia amabatur Crassus Dives nominabatur. Aemilia Crassum amabat, neque vero ab eo amabatur, quod parentes Aemiliae pauperes erant. Itaque ea quoque misera erat.  Aemilia numquam Iulium salutabat, cum eum in foro Romano videbat, quamquam ipsa a Iulio salutabatur. Iulius cotidie epistulas ad Aemiliam scribebat, in quibus pulchritudo eius laudabatur verbis magnificis, ac simul cum epistulis rosas aliosque flores pulcherrimos ad eam mittere solebat. Initio Aemilia epistulas Iulii non legebat nec dona eius accipiebat, sed omnia ad eum remittebat; sed post paucos dies neque epistulae neque flores remittebantur...  Anno post Iulius et Aemilia coniuges erant sub eodem tecto habitantes. Iulius uxorem suam amabat et ab ea amabatur.  Etiam nunc, decem annis post, beati sunt coniuges. Iulius Aemiliam amat et ab ea amatur, neque amor coniugum hodie minor est quam tunc.
“Daedalus vero “Quid iuvat deos invocare” inquit, “dum hic quietus sedes? Qui ipse se iuvare non vult, auxilium deorum non meret. At noli timere! Ego consilium fugae iam excogitavi. Etsi clausae sunt aliae viae, una via nobis patet ad fugiendum. Intuere illam aquilam quae in magnum orbem circum carcerem nostrum volat! Quis est tam liber quam avis quae trans montes, valles, flumina, maria volare potest. Quin aves caeli imitamur? Minos, qui terrae marique imperat, dominus aeris non est: per aera hinc evolabimus! Hoc est consilium meum. Nemo nos volantes persequi poterit.” “Ego quidem studiosus sum volandi” inquit Icarus, “sed alae necessariae sunt ad volandum. Quoniam dii nobis alas non dederunt, volare non possumus. Homines sumus, non aves. Nemo nisi deus naturam suam mutare potest. Aves natura volare possunt, homines non item.” Tum Daedalus “Quid ego facere non possum?” inquit, “Profecto arte mea ipsa natura mutari potest. Multas res mirabiles iam confeci, quae artem meam omnibus demonstrant, non solum aedificia magnifica, ut hunc labyrinthum, verum etiam signa quae se ipsa movere possunt tamquam homines vivi. Alas quoque conficere possum, quamquam opus haud facile est.” “Audax quidem est consilium tuum” inquit Icarus, “sed omne consilium fugiendi me delectat, ac tu id quod semel excogitavisti perficere soles.” “Certe consilium meum perficiam” inquit pater, “Ecce omnia habeo quae necessaria sunt ad hoc opus: pennas, ceram, ignem. Igne ceram molliam, cera molli pennas iungam et in lacertis figam.”  “Daedalus igitur arte mirabili sibi et filio suo alia ingentes confecit ex pennis, quas cera iunxit et in lacertis fixit. Postquam finem operis fecit, “Opus iam perfectum est” inquit, “ecce exemplum artis meae novissimum. Aves quidem non sumus, sed aves imitabimur in volando. Vento celerius trans mare volabimus, nulla avis nos consequi poterit.”  “Icarus studiosus volandi alas huc illuc movit, nec se supra humum levare potuit. “Alae me sustinere non possunt” inquit, “Tu doce me volare!” Statim Daedalus se alis levavit et “Nisi alas recte moves” inquit, “volare non potes. Imitare me! Haud difficilis est ars volandi. Move alas sursum deorsum hoc modo!” Ita pater filium suum artem volandi docuit tamquam avis pullos suos. Tum puerum osculatus “Parati sumus ad volandum” inquit, “sed prius hoc te moneo: vola post me in medio aere inter caelum et terram, nam si in infimo aere prope mare volabis, pennae umidae fient, sin colabis in summo aere prope caelum, ignis solis ceram molliet atque pennas uret. Noli nimis audax esse in volando! Cautus esto, mi fili! Iam sequere me! Carcerem nostrum effugimus - liberi sumus!”
[Ex Donati 'Arte grammatica minore']  De partibus orationis  [Magister:] Partes orationis quot sunt? [Discipulus:] Octo. [M.:] Quae? [D.:] Nomen, pronomen, verbum, adverbium, participium, coniunctio, praepositio, interiectio.  De nomine  [M.] Nomen quis est? [D.:] Pars orationis cum casu, corpus aut rem proprie communiterve significans...; aut enim unius nomen est et 'proprium' dicitur, aut multorum et 'appellativum'. ... [M.:] Genera nominum quot sunt? [D.:] Quattuor. [M.:] Quae? [D.:] Masculinum, ut  hic magister , femininum, ut  haec Musa , neutrum, ut  hoc scamnum , commune, ut  hic  et  haec sacerdos. [M.:] Numeri nominum quot sunt? [D.:] Duo. [M.:] Qui? [D.:] Singularis, ut  hic magister, pluralis, ut  hi magistri . ... [M.:] Casus nominum quot sunt? [D.:] Sex. [M.:] Qui? [D.:] Nominativus, genetivus, dativus, accusativus, vocativus, ablativus. Per hos omnium generum nomina, pronomina, participia declinantur... [M.:] Comparationis gradus quot sunt? [D.:] Tres. [M.:] Qui? [D.:] Positivus, ut  doctus, comparativus, ut  doctior, superlativus, ut doctissimus. [M.:] Quae nomina comparantur? [D.:] Appellativa dumtaxat qualitatem aut quantitatem significantia...    De pronomine  [M.:] Pronomen quid est? [D.:] Pars orationis quae pro nomine posita tantundem paene significat personamque interdum recipit... [M.:] Genera pronominum quae sunt? [D.:] Eadem fere quae et nominum: masculinum, ut quis, femininum, ut quae, neutrum, ut quod, commune, ut qualis, talis, trium generum, ut ego, tu. [M.:] Numeri pronominum quot sunt? [D.:] Duo. [M.:] Qui? [D.:] Singularis, ut  hic, pluralis, ut  hi. [M.:] Personae pronominum quot sunt? [D.:] Tres. [M.:] Quae? [D.:] Prima, ut  ego, secunda, ut  tu, tertia, ut  ille. [M.:] Casus item pronominum quot sunt? [D.:] Sex, quem ad modum et nominum, per quos omnium generum pronomina inflectuntur...
Equus et asinus, leo et lupus, canis et ovis bestiae sunt. Leo et lupus sunt bestiae ferae, quae alias bestias capiunt et edunt. In Africa sunt multi leones. Pastores Africae leones timent, nam leones non solum oves pastorum edunt, sed etiam pastores ipsos! Non bestia, sed homo est pastor; leones autem non solum alias bestias, sed etiam homines edunt. Ferae et homines amici non sunt. Canis amicus hominis est, ea bestia fera non est.  Aliae bestiae sunt aves, aliae pisces. Aquila est magna avis fera, quae parvas aves capit et est. Aves in aere volant. Pisces in aqua natant. Homines in terra ambulant. Avis duas alas habet. Homo duos pedes habet. Piscis neque alas neque pedes habet. Avis quae volat alas movet. Homo qui ambulat pedes movet. Piscis qui natat caudam movet. Cum avis volat, alae moventur. Cum homo ambulat, pedes moventur. Cum piscis natat, cauda movetur. Qui ambulat vestigia in terra facit. Qui volat aut natat vestigia non facit.  In horto et in silva multae aves sunt. Canis aves, quae inter arbores volant, aspicit. Canis ipse non volat, nam canis alas non habet. Canis volare non potest. Neque pastor volare potest. Pastor duos pedes habet, itaque pastor ambulare potest. Homines ambulare possunt, quod pedes habent, neque volare possunt, quod alas non habent.  Mercurius autem ut avis volare potest, nam in pedibus et in petaso eius alae sunt. Mercurius non homo, sed deus est. Mercurius est deus mercatorum. (Mercator est homo qui emit et vendit.) Mercurius imperia deorum ad homines portat, is enim nuntius deorum est.  Pisces neque volare neque ambulare possunt. Pisces in aqua natare possunt. Etiamne homines natare possunt? Alii homines natare possunt, alii non possunt. Marcus et Quintus natare possunt, Iulia non potest.
Epistula Aemilii convivis recitata, “Ergo” inquit Aemilia “non modo filio, sed etiam fratri meo bracchium vulneratum est.”  Fabia: “Quisnam vulneravit filium tuum?”  Aemilia: “Medicus bracchium eius scalpello suo acuto secuit! Qui, cum Quintus heri de alta arbore cecidisset, pedem eius turgidum vix tetigit, sed misello puero sanguinem misit! Profecto filius meus non opera medici sanabitur, sed diis iuvantibus spero eum brevi sanum fore. Liberine tui bona valetudine utuntur?”  Fabia: “Sextus quidem hodie naso turgido atque cruento e ludo rediit, cum certavisset cum quibusdam pueris qui eum laeserant.”  Aemilia: “Cum pueri ludunt, haud multum interest inter ludum et certamen. Marcus vero, si quis eum laedere vult, ipse se defendere potest.”  Fabia: “Item Sextus scit se defendere, dummodo cum singulis certet. Nemo solus eum vincere potest. Sed filius meus studiosior est legendi quam pugnandi.”  Aemilia: “Id de Marco dici non potest. Is non tam litteris studet quam ludis et certaminibus!”  Hic Cornelius mulieres interpellat: “Ego quoque ludis et certaminibus studeo, dummodo alios certantes spectum! Modo in amphitheatro certamen magnificum spectavi: plus trecenti gladiatores certabant. Plerique gladiis et scutis armati erant, alii retia gerebant.”  Aemilia, quae certamen gladiatorium non spectavit, a Cornelio quaerit 'quomodo gladiatores retibus certant?'  Cornelius: “Alter alterum in rete implicare conatur, nam qui reti implicitus est non potest se defendere et sine mora interficitur, nisi tam fortiter pugnavit ut spectatores eum vivere velint. Sed plerumque is qui victus est occiditur, victor vero palmam accipit, dum spectatores delectati clamant ac manibus plaudunt.”  Iulius: “Mihi non libet spectare ludos istos feroces. Malo cursus equorum spectare in circo.”  Cornelius: “Ludi circenses me non minus iuvant quam gladiatori: modo in amphitheatrum, modo in circum eo. Sed ex novissimis circensibus maestus abii, cum ille auriga cui plerique spectatores favebant ex curru lapsus equis procurrentibus occisus esset. Illo occiso spectatores plaudere desierunt ac lugere coeperunt.”  Fabia: “Ego ludos scaenicos praefero: malo fabulas spectare in theatro. Nuper spectavi comoediam Plauti de Amphitryone, duce Graecorum, cuius uxor Alcmena ab ipso Iove amabatur. Dum dux ille acer et fortis procul a domo bellum gerit, Iuppiter se in formam eius mutavit, ut Alcmenam viseret; quae, cum putaret coniugem suum esse, eum in cubiculum recepit...”  Cornelius: “...et decimo post mense filios geminos peperit, quorum alter fuit Hercules. Illa fabula omnibus nota est. Sed scitisne cur feminis libeat in theatrum ire? Ovidius poeta, qui ingenium mulierum tam bene noverat quam ipsae mulieres, rationem reddit hoc versu:  Spectatum veniunt, veniunt spectentur ut ipsae!”  Fabia: “Et viri veniunt ut bellas feminas spectent!”
Neptunus natare potest; is enim deus maris est. (Oceanus est magnum mare.) Mercurius et Neptunus dei Romani sunt. Romani et Graeci deos multos habent. Homines deos neque videre neque audire possunt. Dei ab hominibus neque videri neque audiri possunt.  Padus magnum flumen est. In eo flumine multi sunt pisces. Pisces in aqua fluminis natant. In fluminibus et in maribus magnus numerus piscium est. Flumina et maria plena sunt piscium. Homines multos pisces capiunt. Nemo pisces fluminum et marium numerare potest. Pisces numerari non possunt.  Pisces in aqua vivunt, neque in terra vivere possunt, nam pisces in aere spirare non possunt. Homo sub aqua spirare non potest. Homo vivit, dum spirat. Qui spirat vivus est, qui non spirat est mortuus. Homo mortuus neque videre neque audire, neque ambulare neque currere potest. Homo mortuus se movere non potest. Cum homo spirat, anima in pulmones intrat et rursus ex pulmonibus exit. Anima est aer qui in pulmones ducitur. Qui animam ducit animal est. Non solum homines, sed etiam bestiae animalia sunt. Alia animalia in terra vivunt, alia in mari.  Sine anima nemo potest vivere. Homo qui animam non ducit vivere non potest. Spirare necesse est homini. Esse quoque homini necesse est, nemo enim sine cibo vivere potest. Necesse est cibum habere. Pecuniam habere necesse est, nam qui pecuniam non habet cibum emere non potest. Sine pecunia cibus emi non potest. Necesse non est gemmas habere, nemo enim gemmas esse potest. Gemmae edi non possunt; sed qui gemmas suas vendit pecuniam facere et cibum emere potest. Mercator qui ornamenta vendit magnam pecuniam facit. Feminae quae pecuniam facere volunt ornamenta sua vendunt.  Aves nidos faciunt in arboribus; nidi earum inter ramos et folia arborum sunt. Aquilae in montibus nidos faciunt. In nidis sunt ova. Aves ova pariunt, ex quibus parvi pulli exeunt. Canis non ova, sed pullos vivos parit. Feminae liberos pariunt. -
SCAENA SECVNDA Personae: Iulius, Aemilia, Medus, Davus.  Davus, qui dominum suum non videt, Medum interrogat: “Quid est, Mede?”  Medus: “St! Dominus adest. Saluta dominum!”  Servus dominum salutat: “Salve, domine!”  Dominus servum salutat: “Salve, serve!”  Davus: “Quid est, domine?”  Iulius: “St! Tace, serve! Tace et audi!” Servus tacet.  Iulius: “In sacculo meo sunt decem tantum nummi. Ubi sunt ceteri nummi mei?”  Davus tacet, neque respondet.  Aemilia: “Responde, Dave! Dominus te interrogat.”  Davus respondet: “Pecunia tua hic non est. Interroga Medum!”  Iulius Medum interrogat: “Ubi sunt nummi mei, Mede?” Medus nullum verbum respondet.  Iulius rursus eum interrogat: “Ubi est pecunia mea? Responde, serve!”  Medus Davum accusat: “Pecunia tua in sacculo Davi est. Davus pecuniam tuam habet.”  Aemilia: “Audi, Dave! Medus te accusat.”  Davus: “Quem Medus accusat? Me?”  Iulius: “Tace, Mede! Servus qui servum accusat improbus est!” Medus tacet.  Iulius Davum non accusat, sed interrogat eum: “Estne pecunia mea in sacculo tuo, Dave?”  Davus: “In sacculo meo non est pecunia tua, domine.”  Iulius: “Ubi est sacculus tuus?”  Davus: “Hic est. Ecce sacculus meus.”  Iulius: “Sacculum tuum in mensa pone!”  Davus sacculum suum in mensa ponit. Iam sacculus eius in mensa est. Iulius baculum suum in mensa ponit. Baculum domini in mensa est.  Davus: “Vide: in sacculo meo nulla pecunia est.”  Iulius nullam pecuniam videt in sacculo. In sacculo Davi nulli nummi sunt. Sacculus eius vacuus est. Davus pecuniam domini non habet.  Iulius: “O! Davus bonus servus est: pecuniam meam non habet. Ecce nummus tuus, Dave!” Iulius unum nummum ponit in sacculo Davi. Iam sacculus Davi non est vacuus: in sacculo eius est unus nummus. Davus laetus est.  Iulius: “Sume sacculum tuum et discere, bone serve!” Davus sacculum suum sumit et discedit.  Medus baculum, quod in mensa est, videt. Medus quoque discedit! Cur discedit Medus? Medus discedit, quia is pecuniam domini in sacculo suo habet!  Davus et Medus absunt.
Toga est vestimentum album, quod viri et pueri Romani gerunt. Graeci et barbari togam non gerunt. Multis barbaris magna corporis pars nuda est. Viro togato nulla pars corporis est nuda praeter bracchium alterum. Utrum bracchium viro togato nudum est, dextrumne an sinistrum? Bracchium dextrum est nudum, bracchium sinistrum toga operitur. Milites togam non gerunt, nemo enim togatus gladio et scuto pugnare potest. Utra manu miles gladium gerit? Manu dextra gladium gerit, scutum gerit manu sinistra.)  Marcus, qui pedibus nudis ante lectum stat, calceos poscit: “Da mihi calceos! Pedes frigent mihi.” Davus ei calceos dat, et eum secum venire iubet: “Veni mecum! Dominus et domina te exspectant.”  Marcus cum servo atrium intrat, ubi parentes sedent liberos exspectantes. Ante eos in parva mensa panis et mala sunt. Parentes a filio intrante salutantur: “Salvete, pater et mater!” et ipsi filium intrantem salutant: “Salve, Marce!”  Mater alterum filium non videns Davum interrogat: “Quintus quomodo se habet hodie?”  Davus: “Quintus dicit 'non modo pedem, sed etiam caput dolere'.”  	 Aemilia surgit et ad filium aegrotantem abit. Mater filio suo aegrotanti panem et malum dat, sed ille, qui multum esse solet, hodie nec panem nec malum est. Puer aegrotans nihil esse potest.  Marcus autem magnum malum a patre poscit: “Da mihi illud malum, pater! Venter vacuus est mihi.”  Iulius Marco panem dans “Primum es panem” inquit, “deinde malum!”  Marcus panem suum est. Deinde pater ei in utrumque manum malum dat, et “Alterum malum nunc es” inquit, “alterum tecum fer!”  Davus Marco librum et tabulam et stilum et regulam affert.  Iulius: “Ecce Davus tibi librum et ceteras res tuas affert. Sume res tuas atque abi!”  “Sed cur non venit Medus?” inquit Marcus, qui Medum adhuc in familia esse putat. Is servus cum pueris ire solet omnes res eorum portans. Marcus ipse nullam rem portare solet praeter malum.  Iulius: “Medus tecum ire non potest. Hodie necesse est te solum ambulare.”  Marcus: “...atque me ipsum omnes res meas portare? Cur ille servus mecum venire non potest ut solet? Etiamne Medo caput dolet?”  Iulius: “Immo bene valet Medus, sed hodie alias res agit.”  Marcus: “Quae sunt illae res?”  Iulius nihil ad hoc respondet et “Iam” inquit “tempus est discedere, Marce.”  Marcus malum, librum, tabulam, stilum regulamque secum ferens e villa abit. Filius a patre discedens “Vale, pater!” inquit.  “Vale, Marce!” respondet pater, “Bene ambula!”  Quo it Marcus cum rebus suis? Vide capitulum quintum decimum!
Multae naves multique nautae quotannis in mari pereunt. In fundo maris plurimae naves mersae iacent. Nec tamen ullis periculis a navigando deterrentur nautae. “Navigare necesse est” aiunt, et mercatores, qui ipsi pericula maris adire non audent, haec adiciunt: “Vivere non est necesse!” Mercatores merces suas magni aestimant, vitam nautarum parvi aestimant!  Nec vero omnes mercatores domi remanent, cum merces eorum navibus vehuntur. Nonnulli in terras alienas navigant, quod merces pretiosas nautis credere nolunt, sicut mercator ille Romanus qui eadem nave vehitur qua Medus et Lydia. Is laetus Ostia profectus est cum mercibus pretiosis quas omni pecunia sua in Italia emerat eo consilio ut eas maiore pretio in Graecia venderet. Ita sperabat se magnum lucrum facturum esse. Iam vero ea spes omnis periit, nam  fluctibus mersae sunt merces in quibus omnem spem posuerat. Subito mercator e divitissimo pauperrimus factus est. Non mirum est eum maestum esse.  Mercator ad gubernatorem accedens multis cum lacrimis queritur: “Heu, me miserum! Omnia quae possidebam in fundo maris sunt. Quid faciam? Quid sperem? Quomodo uxorem et liberos alam? Ne as quidem mihi reliquus est: omnia amisi. Heu!”  “Desine queri!” inquit gubernator, “Non enim omnia amisisti si uxor et liberi tui salvi sunt. Nonne liberos pluris aestimas quam merces istas? Divitias amittere miserum est, at multo miserius liberos amittere.”  Talibus verbis nauta mercatorem maestum consolari conatur, sed frustra, nam ille protinus “Noli tu me consolari” inquit, “qui ipse imperavisti ut merces meae iacerentur!”  Gubernator: “Iactura mercium navis servata est.”  Mercator: “Recte dicis: meae merces eiectae sunt, ut navis tua salva esset!”  Gubernator: “Merces iecimus ut nos omnes salvi essemus. Iactura mercium non modo navis, sed etiam vita omnium nostrum servata est. Merces quidem perierunt, sed nemo nostrum periit. Ergo bonum animum habe! Laetare una nobiscum te vitam non amisisse simul cum mercibus! Homines felices sumus.”  Mercator: “Vos quidem felices estis, nemo enim vestrum assem amisit. Mirum non est vos laetari. At nolite me monere ut laetus sim, postquam omnia mihi eripuistis! Laetitia vestra me non afficit.”  Gubernator: “Nec quisquam nostrum tristitia tua afficitur. Semper gaudeo cum de liberis meis cogito, qui maxima laetitia afficiuntur cum patrem suum e navigatione periculosa salvum redire vident.”  Mercator: “Ego quoque liberos meos amo nec eos dolore afficere volo. Sed quomodo vivamus sine pecunia? Quomodo cibum et vestem emam infantibus meis? O di immortales! Reddite mihi merces!”  Gubernator: “Quid iuvat deos precari ut res amissae tibi reddantur? Frustra hoc precaris.”  Mercator: “Quid ergo faciam? Ipse de nave saliam, an in eadem nave maneam vobiscum?” Vir ita perturbatus est ut se interroget, utrum in mare saliat an in nave remaneat.
Exercitus Romanus universus constat ex legionibus duodetriginta, quae in denas cohortes dividuntur. In singulis legionibus sunt sena vel quina vel quaterna milia militum, qui omnes cives Romani sunt. Praeterea magna auxilia exercitui adiunguntur. Auxilia sunt pedites equitesque ex provinciis, qui arma leviora, sicut arcus sagittasque, ferunt. Legionarii sunt pedites scutis, gladiis pilisque armati.  Signum legionis est aquila argentea, quae in itinere ante agmen fertur. In itinere cohortes alia post aliam in longo ordine progrediuntur. Talis ordo militum progredientium dicitur agmen. Cum agmen ad hostes pervenit, si tempus et locus idoneus est ad pugnandum, cohortes in tres ordines instruuntur. Exercitus ita instructus acies appellatur. Ante proelium dux exercitus milites suos hortatur ut fortiter pugnent. Tum pedites procurrunt et primum pila in hostes mittunt, deinde eos gladiis caedunt. Hostibus proelio victis, dux a militibus 'imperator' salutatur. Vesperi exercitus loco ad defendendum idoneo castra ponit, quae vallo et fossa circumdantur. Ita muniuntur castra Romana.  Aemilius, frater Aemiliae minor, quem supra commemoravimus, a prima aetate studiosus fuit rei militaris. Iam puer septem annos natus gladios ligneos et arcus sagittasque sibi faciebat, ut cum aliis pueris eiusdem aetatis proelia luderet. Septendecim annos natus a patre interrogatus 'quid tum discere vellet?' filius statim respondit 'se nihil nisi rem militarem discere velle.' Voluntas filii patri haud placebat, cum ipse litteris studeret neque ullum aliud studium filio suo dignum esse arbitraretur. Cum vero filius nullo modo contra voluntatem ad studium litterarum cogi posset, pater eum una cum Publio Valerio, adulescente eiusdem aetatis, in Germaniam ad exercitum Romanum misit, ut apud ducem quendam egregium stipendia mereret. Ibi Aemilius pro patria pugnans iam magnam gloriam militarem sibi quaesivit. Virtus eius egregia ab omnibus laudatur.  Et pater et soror Aemilii frequentes epistulas ad filium et fratrem suum mitunt. Pater maxime de rebus publicis scribit, sed Aemilia de rebus privatis, ut de liberis suis et de conviviis, scribere solet. Epistulae quas Aemilius ad patrem dat praecipue de gloria et virtute militari sunt, sed ex iis litteris privatis quas Aemilia nuper a fratre suo accepit plane apparet eum iam vita militari fatigatum esse. Ecce litterae novissimae, quas Aemilia pridie kalendas Iunias a fratre accepit et postero die in convivio recitavit:
“Haec verba locutus Daedalus cum filio sursum e labyrintho evolavit, neque quisquam fugam eorum animadvertit nisi aliqui pastor, qui forte suspiciens eos tamquam magnas aves volantes vidit ac deos esse arbitratus est. Mox pater et filius Cretam reliquerunt, neque vero recta via Athenas in patriam suam volaverunt, sed nova libertate delectati in magnum orbem supra mare Aegaeum volare coeperunt. Icarus despiciens multitudinem insularum miratus est: “O, quot parvae insulae in mari ingenti sunt!” Daedalus vero “Illae insulae” inquit “haud parvae sunt, quamquam parvae esse videntur. Certe Melos insula, quae infra nos est, non tam parva est quam tibi videtur.” Icarus: “Sed illa insula quae nobis a sinistra est multo maior esse mihi videtur. Quae est illa insula?” Daedalus: “Peloponnesus est, Graeciae pars, nec vero insula est, sed paeninsula, nam Peloponnesus terra angusta, quae Isthmus vocatur, cum reliqua Graecia coniungitur. Prope Isthmum sita est Corinthus, urbs pulcherrima, nec procul absunt Athenae, patria nostra.” “Si altius volabimus, non solum Graeciam, sed paene totum orbem terrarum spectabimus” inquit puer temerarius atque etiam alius se levavit. Illinc non solum magnas Europae et Asiae partes despiciebat mirans, verum etiam oram Africae procul cernebat, deinde supra se solem in caelo sereno lucentem suspexit. Statim puer, cupidus solem propius aspiciendi, quamquam pater eum monuerat, in summum caelum ascendit...”  Hic Quintus, qui exitum fabulae studiose exspectat, interrogat: “Quid tum accidit?”  Syra: “Tum factum est id quod necesse erat accidere: ignis solis propinqui ceram, qua pennae iunctae et fixae erant, mollivit et pennas ussit. Puer territur, lacertos nudos quatiens, in mare cecidit ac mersus est, neque pater ei auxilium ferre potuit. Ea maris Aegaei pars in qua Icarus mersus est a nomine eius 'mare Icarium' appellatur. Item insula propinqua, in cuius litore corpus pueri inventum est, etiam nunc 'Icaria' vocatur.”  “Ecce omnem fabulam habes de puero temerario qui libertatem quaerens mortem invenit. Iam tempus dormiendi est. Nonne fessus es longas fabulas audiendo?”  Quintus caput quatit et “Non sum fessus, nec illa fabula longa esse mihi videtur. Ex omnibus fabulis haec de casu Icari me maxime delectat, etiam magis quam illa de filio Solis, qui currum patris regere conatus item de summo caelo cecidit, quod ab orbe solis stulte aberraverat. Semper valde delector tales fabulas audiendo.”  Syra: “Ego non minus delector narrando illas fabulas, non modo quod ipsae per se pulcherrimae esse mihi videntur, sed etiam quia exitus fabularum homines temerarios optime monent. Talis enim est hominum natura, et quidem maxime puerorum. Non solum delectandi causa, verum etiam monendi causa narratur fabula de filio Daedali, nam quod illi puero accidere poterit, idem omni puero accidere poterit, nisi patri suo paret. Noli Icarum imitari, mi Quinte! Semper cautus esto! Verum haud necesse est te a me moneri post id quod heri tibi accidit. Certe ille casus tuus melius te monet quam ulla fabula!”  His verbis puero monito, Syra tandem narrandi finem facit. Neque Quintus eam abeuntem revocat, sed in lecto recumbit oculosque claudit. Mox puer in somnis sibi videtur alis ornatus trans montes et flumina volare.
Marcus decies H scribit: H H H H H H H H H H. Tum magister eum V sexies scribere iubet, et Marcus, qui eandem litteram toties scribere non vult, V V V V scribit. Quoties Marcus V scribit? Marcus, ut piger discipulus, quater tantum V scribit. Deinde magister eum totum vocabulum NASVM quinquies scribere iubet, et Marcus scribit NASVM NASVM NASVM NASV NASV. Marcus ter recte et bis prave scribit.  Tum Titus, qui duas litteras deesse videt, sic incipit: “Magister! Marcus bis...” - cum Marcus stilum durum in partem corporis eius mollissimam premit! Titus tacet nec finem sententiae facere audet. Magister vero hoc non animadvertit.  Magister: “Iam totam sententiam recte scribe!”  Marcus interrogat: “Quoties?”  Magister breviter respondet: “Semel.”  Marcus totam sententiam iterum ab initio scribere incipit: HOMO HOCVLOS...  Magister: “Quid significat hoculos? Illud vocabulum turpe non intellego!”  Marcus: “Num hic quoque littera deest?”  Magister: “Immo vero non deest, at superest H littera! Num tu hoculos dicis?”  Marcus, ut puer improbus, magistro verba sua reddit: “Non semper dicimus idem atque scribimus!”  Magister: “Tace, improbe! Dele illam litteram!” Marcus stilum vertit et litteram H delet. Simul Titus idem mendum eodem modo corrigit in sua tabula, neque vero magister hoc animadvertit.  Postremo Marcus “Quare” inquit “nos scribere doces, magister? Mihi necesse non est scribere posse. Numquam domi scribo.”  Magister: “Num pater tuus semper domi est?”  Marcus: “Non semper. Saepe abest pater meus.”  Magister: “Cum pater tuus abest, oportet te epistulas ad eum scribere.”  Sextus: “Ego frequentes epistulas ad patrem meum absentem scribo.” Sextus puer probus est ac tam impiger quam apis.  Marcus: “Ego ipse non scribo, sed Zenoni dicto. Zeno est servus doctus qui et Latine et Graece scit. Idem servus mihi recitare solet.”  Magister calamum et chartam promit et ipse scribere incipit; is enim calamo in charta scribit, non stilo in cera ut discipuli. (Charta ex papyro efficitur, id est ex alta herba quae in Aegypto apud Nilum flumen reperitur. Charta et papyrus vocabula Graeca sunt.)  Marcus magistrum scribere animadvertit eumque interrogat: “Quid tu scribis, magister?”  “Epistulam” inquit ille “ad patrem tuum scribo. Breviter scribo 'te esse discipulum improbum'.”  Magistro scribente, Marcus “Prave scribis” inquit, “syllaba im superest. Dele illam syllabam et scribe 'discipulum probum'!”  Magister: “Tace, puer improbissime! Nihil deleo, immo vero vocabulum addo: 'te discipulum improbum atque pigrum esse' scribo!”  “Scribe 'probum atque impigrum'!” inquit Marcus, nec vero haec verba a magistro audiuntur.  Diodorus, qui diem epistulae addere vult, discipulos interrogat: “Qui dies est hodie?”  Titus: “Hodie kalendae Iuniae sunt.”  Magister: “Recte dicis. Kalendae sunt hodie. Ergo date mihi mercedem!” (Merces est pecunia quam magister quoque mense a patribus discipulorum accipit. Discipuli kalendis cuiusque mensis mercedem magistro suo afferre solent.)  Sextus et Titus statim magistro mercedem dant. Marcus vero mercedem secum non fert. Magister, antequam epistulam signat, pauca verba addit.  “Quid nunc scribis?” interrogat Marcus.  “Scribo 'te mercedem ad diem non afferre'“ respondet magister, atque epistulam signat anulum suum in ceram imprimens.
Olim cuncta maria tam infesta erant praedonibus ut nemo navigaret sine maximo periculo mortis aut servitutis. Multi nautae et mercatores, mercibus ereptis navibusque submersis, a praedonibus aut interficiebantur aut in servitutem abducebantur. Ii soli qui magnam pecuniam solvere potuerant servitute liberabantur. Ipse Gaius Iulius Caesar, cum adulescens ex Italia Rhodum navigaret, a praedonibus captus est nec prius liberatus quam ingens pretium solvit.  Nec solum nautae, sed etiam incolae orae maritimae insularumque in metu erant. Nonnullae insulae incolis desertae erant, multa oppida maritima a praedonibus capta. Tanta enim erat vis et audacia eorum, ut vim Romanorum contemnentes etiam portus Italiae oppugnarent.  Quoniam igitur propter vim atque multitudinem praedonum ne mare Tuscum quidem tutum erat, parum frumenti ex Sicilia et ex Africa Romam advehebatur. Ita maxima inopia frumenti facta est, quam ob rem pretium frumenti semper crescebat. Postremo, cum iam tam carum esset frumentum ac panis ut multi pauperes inopia cibi necessarii perirent, populos Romanus uno ore postulavit ut universa classis Romana adversus hostes illos audacissimos mitteretur. Ergo Gnaeus Pompeius, dux egregius, classi praepositus est. Qui primum e mari Tusco, quod mare proximum Romae est, et ex Sicilia, insula Italiae proxima, praedones pepulit, tum eos in Africam persecutus est. Denique, aliquot navibus in Hispaniam missis, ipse cum classe in Asiam profectus praedones quos ibi invenit brevi tempore omnes vicit. Hac victoria egregia omnes gentes, ab Hispanis usque ad Aegyptios Iudaeosque, communi periculo libertae sunt. Simul atque gratus nuntius de ea victoria gratissima Romam pervenit, pretium frumenti minui coeptum est; victis enim praedonibus, nautae sine metu per maria, quae omnium gentium communia sunt, navigabant. Romae igitur ex summa inopia repente maxima frumenti copia facta est ac panis tam vilis fuit quam antea fuerat - id quod populo Romano gratissimum fuit. Pompeium victorem cunctus populus Romanus summis laudibus affecit.  Ex eo tempore raro fit ut navis praedonum in mari Interno appareat, nam classes Romanae, quae cuncta maria percurrunt, naves mercatorias atque oram maritimam diligenter tuentur. Mare Internum iterum 'nostrum mare' iure appellatur a Romanis. Neque tamen classis Romana omnes nautas qui ubique navigant tueri potest. Adhuc supersunt aliquot praedones maritimi, qui tanta audacia sunt ut ne armis quidem Romanorum deterreantur.  Amici nostri in mari Tusco navigantes tales praedones audacissimos navem suam persequi arbitrantur. Cuncti perturbati sunt. Etsi nautae omnibus viribus remigant, tamen illa navis, vento secundo adiuvante, magis magisque appropinquat.  Caelum nubilum suspiciens gubernator optat ut ventus in adversum vertatur. Is enim nautas suos tam validos esse credit ut nulla alia navis remis solis acta navem suam consequi possit.
“Aemilius sorori suae carissimae s. d.  Hodie demum mihi allata est epistula tua quae a. d. VII kal. Mai. scripta est, id est ante viginti dies. Quam tardus est iste tabellarius! Celsi sane et ardui montes Germaniam ab Italia disiungunt, ac difficillimae sunt viae quae trans Alpes ferunt, sed tamen celer tabellarius idem iter quindecim fere diebus conficere potest, ut tabellarii publici quibus utitur dux noster. Ego vero istum tabellarium properare docebo, cum meas litteras ad te referet.  Sed quamquam tarde advenit, gratissima mihi fuit tua epistula magnoque cum gaudio ex ea cognovi te et Iulium et liberos vestros, quos valde diligo, bona valetudine frui. Cum epistulas tuas lego, apud vos in Albano esse mihi videor, neque in hac terra frigida inter homines barbaros. Tum, nescio quomodo, ita permoveor ut lacrimas vix teneam - ita patriam et amicos meos desidero.  O, quam longe absum ab Italia et ab iis omnibus quos praecipue diligo! Utinam ego Romae essem aut tu apud me esses! Cum Danuvium flumen aspicio, quod praeter castra nostra fluit, de Tiberi cogito atque de Roma. Quando te aspiciam, urbs pulcherrima? Utinam hic amnis Tiberis esset et haec castra essent Roma!  Sed frustra haec opto, cum nemo nisi deus ita subito in alium locum transferri possit. Si Mercurius essem alasque haberem, vento celerius trans montes amnesque in Italiam volarem, ubi Venus, soror mea pulcherrima, fratrem ridens reciperet.  Ridebis certe, mea soror, nec sine causa, nam ridiculum est tales res optare, nec lacrimas effundere militem decet, cuius officium est sanguinem effundere pro patria. Ego vero, etsi cupidus sum patriae videndae, officium meum praestabo sicut ceteri milites Romani, quorum magnus numerus in Germania est. Nisi nos hic essemus finesque imperii defenderemus, hostes celeriter Danuvium et Alpes transirent atque usque in Italiam pervenirent, nec vos in Latio tuti essetis. Ne hoc fiat, legiones Romanae hic sunt ac tamdiu remanebunt quamdiu hostis armatus seu citra seu ultra Danuvium flumen reliquus erit.  Quoniam igitur ipse ad te properare non possum, litteras ad te scriberre propero. Quaeris a me cur tibi unas tantum litteras scripserim, cum interim trinas quaternasve litteras a te acceperim. Haud difficile est me excusare, quod neglegens fuerim in scribendo. Si mihi tantum esset otii quantum est tibi, in epistulis scribendis non minus diligens essem quam tu. Sed cum per complures menses vix tempus habuerim ad dormiendum, facile intelleges nullum mihi otium fuisse ad epistulam scribendam. Prope cotidie aut Germani castra nostra oppugnaverunt aut nos impetus fecimus in illos.  Hodie vero nullum hostem armatum citra flumen videmus. Magnus numerus eorum aut caesus aut captus est a nostris, reliqui ultra flumen in magnis silvis latent. Heri enim exercitum Germanorum proelio vicimus. Quod sic factum est:
Hic Medus inquit: “Ergo melior es amicus quam ille quem ego aliquando e servitute redemi.”  Gubernator: “Miror unde pecuniam sumpseris ut alios redimeres, cum te ipse redimere non possis.”  Lydia: “Ego miror cur id mihi non narraveris.”  Medus: “Nihil cuiquam narravi de ea re, ne quis me gloriosum existimaret. Sed quoniam omnes me quasi servum scelestum contemnitis, narrabo vobis breviter quomodo amicum e servitute redemerim atque ipse ob eam gratiam servus factum sim:  “Cum homo liber Athenis viverem, a quodam amico epistulam accepi qua ille mihi nuntiavit 'se a piratis captum esse' ac me per amicitiam nostram oravit ut se e servitute redimerem magnum pretium solvendo. Cum autem tantum pecuniae non haberem, necesse fuit pecuniam mutuam sumere. Ergo virum divitem adii, qui mihi omnem pecuniam mutuam dedit hac condicione, ut anno post ad certam diem omnia dibi redderentur. Pecunia soluta, amicus meus a piratis libertatus gratias mihi egit pro beneficio, ac simul mihi promisit 'se intra annum omnem pecuniam redditurum esse'. Sed anno post ne assem quidem ab eo acceperam! Die ad solvendum constituta, cum pecuniam debitam solvere non possem, homo ille dives me in carcerem misit et aliquot diebus post servum vendidit. Sed nescio cur hoc vobis narraverim, nec enim sine maximo dolore eius temporis reminiscor cum patria liber inter cives liberos versarer. Utinam aliquando liber patriam videram! Sed frusta hoc opto, nam iam illi piratae eam spem mihi eripient, idque eodem die quo ab amica mea desertus sum!” Hoc dicens Medum anulum quem Lydia abicere voluit prae se fert.  Gubernator: “Ne desperaveris! Fortasse anulo isto aureo te redimere poteris. Namque avari atque auri cupidi sunt omnes piratae. Magna est vis auri.”  Medus anulum parvum aspiciens “Putasne” inquit “me tam parvi aestimari a piratis?”  Gubernator: “Non omnes homines pari pretio aestimantur. Scisne quantum piratae a Iulio Caesare capto postulaverint? Viginti talenta postulaverunt, id est prope quingenta milia sestertium. At Caesar, vir superbus, cum id parum esse censeret, quinquaginta talenta piratis obtulit, simul vero censeret, quinquaginta talenta piratis obtulit, simul vero supplicium iis minatus est! Tum praedonibus quasi servis suis imperavit ut taverent neu somnum suum turbarent - ita Caesar praedones contemnebat, cum in eorum potestate esset. Ubi primum redemptus est, ipse naves armavit et captos praedones in crucem tolli iussit.”  Medus: “Non sum tam superbus ut me cum Caesare comparandum esse putem. Utinam ne piratae me ut servum fugitivum occidant! Verum hoc anulo si quis servari potest, non ego, sed amica mea servanda est. Ecce anulum reddo tibi, Lydia. Ne eum abieceris! Utinam ille anulus vitam tuam servet!”  Lydia anulum oblatum accipit et “Gratias tibi ago” inquit, “sed quomodo tua vita servabitur?”  “Id non curo” inquit Medus, “nec enim mortem metuo, si te salvam esse scio.”  Tum Lydia “O Mede!” inquit, “Nunc demum intellego me tibi vita cariorem esse. Ignosce mihi quod te accusavi! Omnia mea gratia fecisti. Quomodo tibi gratiam referam?”  Medus: “Nihil rogo, nisi ut me ames ita ut me amabas. Hoc nihil gratius mihi fieri potest.”  Lydia nihil respondet, sed Medum complectitur atque osculatur. Quid verbis opus est?  Interea gubernator in mare prospicit et “Quid hoc?” inquit, “Aliae naves illam sequuntur. Tot naves praedones non habent. Naves longae sunt, quae mare percurrunt, ut nos a piratis tueantur. Ne timueritis, amici!”  Mercator: “Sed cur illae nos persequuntur?”  Gubernator: “Quia tamquam praedones ab iis fugimus. Remos tollite, nautae!”  Nautae statim remigare desistunt ac remis sublatis naves longas salutant. Classis celeriter appropinquat. Iam milites armati in nave proxima cernuntur. Lydia magna cum laetitia classem appropinquantem spectat, sed Medus etiamnunc perterritus esse videtur.  “Nonne laetaris, Mede” inquit Lydia, “quod nos omnes e communi periculo servati sumus?”  Medus: “Laetor sane quod vos servati estis; sed ego milites aeque timeo atque piratas. Ne oblita sis me servum fugitivum esse. Timeo ne milites me captum Romana abducant, ut coram populo ad bestias mittar in amphitheatro. Hoc dominus mihi minari solebat.”  “Ne timueris!” inquit Lydia, “Milites ignorant qui homo sis et quid antea feceris. Iam nemo nos prohibebit simul in patriam nostram communem redire.”  Interea naves longae tam prope venerunt ut milites cognoscant navem mercatoriam esse. Itaque persequi desistunt atque cursum ad orientem flectunt. Brevi cuncta classis e conspectu abit.  - Hic amicos nostros in medio cursu relinquimus. Utinam salvi in Graeciam perveniant! Omnia bona iis optamus.
Iulius: “Prior epistulae pars de alia re est; in parte posteriore magister me monet de pecunia quam ei debeo.”  Aemilia: “Cur non solvis pecuniam quae magistro debetur? Certe magister, qui filios nostros tam bene scribere et legere docet, mercedem suam meret. Sed quidnam scriptum est in priore epistulae parte? Nonne magister Marcum laudat?”  Iulius: “Hac epistula nulla laus continetur, nec enim puer piger atque improbus laudem meret! Tune putas te his litteris laudari, Marce?”  Marcus vultum a patre averit nec ullum verbum respondet, at genua trementia et vultus pallidus responsum planum est, quod pater facile intellegit. Saepe silentium est responsum planissimum.  Tacente Marco, Aemilia “Quid fecit Marcus?” inquit, “Dic mihi omnia!”  Iulius: “Marcus prope omnia fecit quae facere non debuit! Haec epistula omnem rem planam facit. - O Marce! Iam plane intellego falsa esse omnia quae nobis narravisti: magister planis verbis scribit 'te discipulum improbissimum fuisse ac foede et prave scripsisse'!”  Marcus: “At tabulam vobis ostendi...”  Iulius: “Aspice hanc tabulam: videsne nomen 'Sexti' litteris planis in parte superiore inscriptum? Tune soles nomina aliena inscribere in tabula tua? Haec non tua, sed Sexti tabula est. Hocine negare audes?”  Marcus, qui iam non audet mentiri, nihil negat, sed omnia fatetur: “Recte dicis, pater. Tabula Sexti est. Tabulas mutavi inter pugnam.”  Aemilia: “Pugnam? Quam pugnam narras?”  Iulius: “Marcus mihi iam narravit 'se cum Sexto pugnavisse.' - Nonne tibi satis fuit vestem tuam novam perdere? Etiamne tabulam alienam...?”  Marcus: “Tabulam Sexti non perdidi, pater. Vide: integra est tabula.”  Iulius: “At certe pater Sexti putabit eum perdidisse tabulam suam. Fortasse Sextus a patre suo punietur ob hanc rem. Intellegisne factum tuum indignum esse? Nonne te pudet hoc fecisse? Profecto me pudet hoc a meo filio factum esse!”  Marcus, qui paulo ante ob timorem pallebat, iam rubet propter pudorem. Puerum pudet facti sui. (Is quem factorum suorum pudet rubere solet.)
De verbo  [M.:] Verbum quid est? [D.:] Pars orationis cum tempore et persona, sine casu, aut agere aliquid aut pati aut neutrum significans... [M.:] Modi verborum qui sunt? [D.:] Indicativus, ut  lego, imperativus, ut  lege, optativus, ut utinam legerem, coniunctivus, ut  cum legam, infinitivus, ut legere. [M.:] Genera verborum quot sunt? [D.:] Quattuor. [M.:] Quae? [D.:] Activa, passiva, neutra, deponentia. [M.:] Activa quae sunt? [D.:] Quae in -o desinunt et accepta -r littera faciunt ex se passiva, ut lego: legor. [M.:] Passiva quae sunt? [D.:] Quae in -r desinunt et ea dempta redeunt in activa, ut legor: lego. [M.:] Neutra quae sunt? [D.:] Quae in -o desinunt ut activa, sed accepta -r littera Latina non sunt, ut  sto, curro (“stor, curror” non dicimus!). [M.:] Deponentia quae sunt? [D.:] Quae in -r desinunt ut passiva, sed ea dempta Latina non sunt, ut luctor,  loquor. [M.:]Numeri verborum quot sunt? [D.:] Duo. [M.:] Qui? [D.:] Singularis, ut  lego, pluralis, ut legimus. [M.:] Tempora verborum quot sunt? [D.:] Tria. [M.:] Quae? [D.:] Praesens, ut lego, praeteritum, ut legi, futurum, ut legam. [M.:] Quot sunt tempora in declinatione verborum? [D.:] Quinque. [M.:] Quae? [D.:] Praesens, ut lego, praeteritum imperfectum, ut legebam, praeteritum perfectum, ut legi, praeteritum plusquamperfectum, ut legeram futurum, ut legam. [M.:] Personae verborum quot sunt? [D.:] Tres. [M.:] Quae? [D.:] Prima, ut lego, secunda, ut legis, tertia, ut legit. [M.:] Da declinationem verbi activi!...    De adverbio  [M.:] Adverbium quid est? [D.:] Pars orationis quae adiecta verbo significationem eius explanat atque implet... [M.:] Significatio adverbiorum in quo est? [D.:] Sunt aut loci adverbia aut temporis aut numeri aut negandi aut affirmandi aut demonstrandi aut optandi aut hortandi aut ordinis aut interrogandi aut qualitatis aut quantitatis aut dubitandi... [M.:] Da adverbia loci! [D.:] Ut  hic vel  ibi, intus vel foris, illuc vel inde. [M.:] Da temporis! [D.:] Ut  hodie, nunc, nuper, cras, aliquando; numeri, ut semel, bis, ter; negandi, ut non; affirmandi, ut etiam, quidni; demonstrandi, ut en, ecce; optandi, ut utinam; hortandi, ut eia; ordinis, ut deinde; interrogandi, ut cur,  quare, quamobrem; qualitatis, ut docte, pulchre, fortiter; quantitatis, ut  multum, parum; dubitandi, ut forsitan, fortasse... [M.:] Comparatio adverbiorum in quo est? [D.:] In tribus gradibus comparationis: positivo, comparativo, superlativo. [M.:] Da adverbium positivi gradus! [D.:] Ut  docte; comparativi, ut doctius; superlativi, ut doctissime...    De participio  [M.:] Participium quid est? [D.:] Pars orationis partem capiens nominis, partem verbi: nominis genera et casus, verbi tempora et significationes, utriusque numerum... [M.:] Genera participiorum quot sunt? [D.:] Quattuor. [M.:] Quae? [D.:] Masculinum, ut hic lectus, femininum, ut haec lecta, neutrum, ut hoc lectum, commune tribus generibus, ut  hic et haec et hoc legens. [M.:] Casus participiorum quot sunt? [D.:] Sex [M.:] Qui? [D.:] Nominativus, ut hic legens, genetivus, ut huius legentis, dativus, ut huic legenti, accusativus, ut hunc legentem, vocativus, ut o legens, ablativus, ut ab hoc legente. [M.:] Tempora participiorum quot sunt? [D.:] Tria. [M.:] Quae? [D.:] Praesens, ut legens, praeteritum, ut lectus, futurum, ut lecturus et legendus... [M.:] Numeri participiorum quot sunt? [D.:] Duo. [M.:] Qui? [D.:] Singularis, ut hic legens, pluralis, ut hi legentes... [M.:] Da declinationem participii!...    De coniunctione  [M.:] Coniunctio quid est? [D.:] Pars orationis adnectens ordinasque sententiam... [M.:] Potestas coniunctionum quot species habet? [D.:] Quinque. [M.:] Quas? [D.:] Copulativas, disiunctivas, expletivas, causales, rationales. [M.:] Da copulativas! [D.:]  Et, -que, atque, ac. [M.:] Da disiunctivas! [D.:] Aut, -ve, vel, nec, neque. [M.:] Da expletivas! [D.:] Quidem, equidem, quoque, autem, tamen. [M.:] Da causales! [D.:] Si, etsi, siquidem, quando, nam, namque, etenim, quamobrem... [M.:] Da rationales! [D.:] Itaque, enim, quia, quapropter, quoniam, ergo, ideo, igitur, scilicet, propterea. ...    De praepositione  [M.:] Praepositio quid est? [D.:] Pars orationis quae praeposita aliis partibus orationis significationem earum aut complet aut mutat aut minuit. ... [M.:] Da praepositiones casus accusativi! [D.:]  Ad, apud, ante, adversum, cis, citra, circum, circa, contra, erga, extra, inter, intra, infra, iuxta, ob, per, prope, secundum, post, trans, ultra, praeter, propter, supra ... [M.:] Quo modo? [D.:] Dicimus enim ad patrem, apud villam, ante domum, adversum inimicos, cis Rhenum, citra forum, circum oppidum, circa templum, contra hostem, erga parentes, extra vallum, inter naves, intra moenia, infra tectum, iuxta viam, ob iram, per portam, prope fenestram, secundum ripam, post tergum, trans flumen, ultra fines, praeter officium, propter rem, supra caelum. ...  [M.:] Da praepositiones casus ablativi! [D.:] A, ab, cum, coram, de, e, ex, pro, prae, sine ... [M.:] Quo modo? [D.:] Dicimus enim a domo, ab homine, cum exercitu, coram testibus, de foro, e iure, ex provincia, pro patria, prae timore, sine labore ...  [M.:] Da utriusque casus praepositiones! [D.:] In, sub, super. [M.:] In et sub quando accusativo casui iunguntur? [D.:] Quando 'nos in locum ire/iisse/ituor esse' significamus. [M.:] Quando ablativo? [D.:] Quando 'nos in loco esse/fuisse/futuros esse' significamus. ... [M.:] Super quam vim habet? [D.:] Ubi locum significat, magis accusativo causi servit quam ablativo; ubi mentionem alicuius facimus, ablativo tantum, ut   multa super Priamo, rogitans, super Hectore multa  hoc est de Priamo, de Hectore. ...    De interiectione  [M.:] Interiectio quid est? [D.:] Pars orationis significans mentis affectum voce incondita. ... [M.:] Significatio interiectionis in quo est? [D.:] Aut laetitiam significamus, ut euax! aut dolorem, ut heu! aut admirationem, ut papae! aut metum, ut attat! et si qua sunt similia.
Iulius, qui canem latrare audivit, ianitorem atrium intrantem interrogat: “Quis advenit?”  Ianitor: “Tabellarius advenit Tusculo. Ecce epistula quam illinc ad te tulit.” Hoc dicens ianitor epistulam domino suo tradit.  Iulius: “Quidnam hoc est? Quisnam Tusculo epistulam ad me misit?”  Ianitor: “Nescio. Tantum scio epistulam Tusculo missam et a tabellario ad te latam esse.”  Iulius: “Non opus est idem bis dicere. Ego id quod semel dictum est bene intellego. Recede hinc ad canem tuum!” Sic Iulius ianitorem dimittit.  Dominus ceram aspiciens signum magistri cognoscit (est enim parva eius imago) et “Missa est” inquit “a magistro Diodoro. Nolo has litteras legere, nam certe magister poscit pecuniam quam ei debeo. Duorum mensium mercedem magistro debeo.”  Aemilia: “At fortasse epistula alias res continet. Quis scit? Fortasse magister aliquid scripsit de Marco? Signo integro, nemo scit.”  Iulius signum rumpit et epistulam aperit. Ecce ea quae in epistula magistri scripta sunt:  Diodorus Iulio salutem dicit.  Discipulus improbus atque piger et tuus Marcus filius. Male recitat, foede et prave scribit, computare nullo modo potest, neque umquam recte respondet cum eum interrogavi. Filium tuum nihil docere possum quia ipse nihil discere vult. Nemo magister peiorem discipulum umquam docuit. Vale.  Scribebam Tusculi kalendis Iuniis. Hic dies me monet de pecunia quam mihi debes. Quare Marcus hodie mercedem secum non tulit? Merces numquam mihi traditur ad diem. Iterum vale.  Interim Marcus, cuius vultus ad nomen magistri colorem mutavit, pallidus et tremens patrem legentem spectat. Cur pallet puer? Pallet ob timorem. (Qui timet pallere solet.)  Item Aemilia vultum Iulii severum intuetur. Postquam ille epistulam legit usque ad finem, uxor eum interrogat: “Quid scripsit magister?”
Annus in duodecim menses dividitur, quibus haec sunt nomina: Ianuarius, mensis primus; Februarius, secundus; Martius, tertius; Aprilis, quarus; Maius, quintus; Iunius, sextus; Iulius, septimus; Augustus, octavus; September, nonus; October, decimus; November, undecimus; December, mensis duodecimus ac postremus.  Unus annus duodecim menses vel trecentos sexaginta quinque dies habet. Saeculum est centum anni. Centum anni vel saeculum est longum tempus. Duo saecula sunt ducenti anni. Homo sanus nonaginta vel etiam centum annos vivere potest; ducentos annos vivere nemo potest.  Mensi primo et mensi tertio a deis nomina sunt: Ianuario a deo Iano, Martio a deo Marte. Ianus et Mars sunt dei Romani. Ianus est deus cui duae facies sunt. Mars deus belli est.  Mensis September nominatur a numero septem, October, November, December ab octo, novem, decem. Nam tempore antiquo Martius mensis primus erat. Tunc September mensis septimus erat, October, November, December menses octavus, nonus, decimus erant. Nunc autem mensis primus est Ianuarius, September igitur mensis nonus est, October decimus, November undecimus, December duodecimus.  Quam longus est mensis November? November triginta dies longus est. December unum et triginta dies habet. Ianuarius tam longus est quam December, sed Februarius brevior est: duodetriginta aut undetriginta dies tantum habet. Februarius brevior est quam ceteri undecim menses: is mensis anni brevissimus est. Martius unum et triginta dies longus est (et item Maius, Iulius, Augustus, October). Aprilis triginta dies habet (item Iunius et September). Sex menses sunt dimidia pars anni, tres menses quarta pars anni.  Dies est dum sol in caelo est. Prima pars diei est mane, pars postrema vesper. Dies est tempus a mane ad vesperum. Nox est tempus a vespero ad mane. Vesper est finis diei atque initium noctis. Mane finis noctis est atque initium diei.  Dies in duodecim horas dividitur. Ab hora prima dies initium facit. Hora sexta, quae hora media est inter horam primam et duodecimam, 'meridies' nominatur. Hora sexta vel meridies diem dividit in duas aequas partes: 'ante meridiem' et 'post meridiem'. Meridie sol altissimus in caelo est. Sex horae sunt dimidia pars diei.
Quid agit pater familias post meridiem? Primum quiescit, tum ambulat, denique lavatur. Iulius igitur, postquam paulum quievit, ambulatum exit. Iam desiit imber, aves rursus in horto canunt. Dominus huc illuc in horto suo amoeno ambulat, deinde exit in agros, qui hortum cingunt.  In agris frumentum crescit vere et aestate. Mense Augusto frumentum metitur et ex agris vehitur. Deinde agri arantur et novum frumentum seritur. Qui agros arant ac frumentum serunt et metunt, agricolae appellantur. Agricola est vir cuius negotium est agros colere.  Agricola arans post aratrum ambulat. Aratrum est instrumentum quo agri arantur. Arator duos validos boves qui aratrum trahunt prae se agit. Quomodo frumentum seritur? Agricola semen manu spargit. Ex parvis seminibus quae in agros sparsa sunt frumentum crescit. Mense Augusto frumentum maturum est. Quomodo metitur frumentum? Falce metitur. Falx est instrumentum quo agricola metit. Quo instrumento serit  agricola? Qui serit nullo instrumento utitur praeter manum. Qui arat aratro utitur; qui metit falce utitur; qui serit manu sua utitur.  Deus agricolarum est Saturnus, qui olim rex caeli fuit, sed a filio suo Iove e caelo pulsus in Italiam venit, ubi eam regionem quae Latium appellatur optime rexit Latinosque, homines ut tunc erant rudes ac barbaros, agros colere docuit. In foro Romano est templum Saturni.  Ager qui multum frumenti aliasve fruges ferre potest fertilis esse dicitur. Italia est terra ferilis, sed multa loca Italiae non arantur nec ullas fruges ferunt praeter herbam. Iis locis oves, porci, boves pascuntur, nam herba est pecoris pabulum, et facilius est pecus pascere quam agros colere. Praeterea lana ovium utuntur homines, nam e lana vestes efficiuntur. Itaque pecus maioris pretii est quam frumentum, et qui pecus pascit plus pecuniae facit quam qui agros colit.  Frumentum minoris pretii est, quia magna copia frumenti ex Africa in Italia, invehitur. Solum Africae fertile est, nisi aqua caret, sed multis locis Africae parum aqua est. Ergo necesse est agros aqua fluminum rigare. Agricolae qui agros prope Nilum flumen colunt bis terve in anno metere possunt, Aegyptus enim terra fertilissima est, quia solum eius aqua Nili rigatur.  Agri Iulii, qui sub monte Albano siti sunt, non solum frumentum, sed etiam vites ferunt. Ii agri in quibus vites crescunt vineae dicuntur. Fruges vinearum sunt uvae, quae mense Septembri maturae sunt. Ex uvis maturis vinum efficitur.
Iulius vir Romanus est. Aemilia femina Romana est. Marcus est puer Romanus. Quintus quoque puer Romanus est. Iulia est puella Romana.  Marcus et Quintus non viri, sed pueri sunt. Viri sunt Iulius et Medus et Davus. Aemilia et Delia et Syra sunt feminae. Estne femina Iulia? Non femina, sed parva puella est Iulia.  Iulius, Aemilia, Marcus, Quintus, Iulia, Syra, Davus, Delia Medusque sunt familia Romana. Iulius pater est. Aemilia est mater. Iulius pater Marci et Quinti est. Iulius pater Iuliae quoque est. Aemilia est mater Marci et Quinti et Iuliae. Marcus filius Iulii est. Marcus filius Aemiliae est. Quintus quoque filius Iulii et Aemiliae est. Iulia est filia Iulii et Aemiliae.  Quis est Marcus? Marcus puer Romanus est. Quis pater Marci est? Iulius pater Marci est. Quae est mater Marci? Mater Marci est Aemilia. Quae est Iulia? Iulia est puella Romana. Quae mater Iuliae est? Aemilia mater Iuliae est. Pater Iuliae est Iulius. Iulia filia Iulii est. Qui sunt filii Iulii? Filii Iulii sunt Marcus et Quintus. Marcus, Quintus Iuliaeque sunt tres liberi. Liberi sunt filii filiaeque. Marcus et Quintus et Iulia sunt liberi Iulii et Aemiliae. In familia Iulii sunt tres liberi: duo filii et una filia.  Estne Medus filius Iulii? Medus filius Iulii non est, Medus est servus Iulii. Iulius dominus Medi est. Iulius dominus servi est. Davus quoque servus est. Medus et Davus duo servi sunt. Iulius est dominus Medi et Davi. Iulius dominus servorum est et pater liberorum.
Quintus: “Nonne rex Minos Theseum cum Ariadna fugientem persecutus est?”  Syra: “Certe rex eos persequi coepit, sed navis Thesei nimis celeris fuit. Minos, quamquam celeriter navigavit, non tam celer fuit quam Theseus neque eum consequi potuit. Tum rex iratus cepit Daedalum, qui filum confecerat et Ariadnae dederat, eumque in labyrinthum includi iussit una cum eius Icaro filio; verum pater et filius mirabili modo e labyrintho fugerunt. Cras tibi narrabo de fuga eorum, hodie plus temporis ad narrandum non habeo: iam horam consumpsi in narrando.”  Quintus: “Neque tempus melius consumere potuisti! Non oportet in media fabula finem narrandi facere. Quoniam maiorem fabulae partem iam narravisti, partem reliquam quoque narrare debes. Ego paratus sum ad audiendum.”  Ad hoc Syra “Ergo” inquit, “quoniam tam cupidus es audiendi, reliquam fabulam tibi narrabo:  “Daedalus in labyrintho inclusus cum filio suo intra muros errabat nec exitum invenire poterat, etsi ipse labyrinthum aedificaverat. Quoniam igitur aliae viae clausae erant, ille vir audax per aera effugere constituit. Icarus autem, qui consilium patris ignorabat, humi consedi et “Fessus sum” inquit “ambulando in hoc carcere, quem ipse nobis aedificavisti, pater. Ipsi per nos hinc effugere non possumus, neque quisquam nos in fugiendo iuvare poterit, ut Theseum iuvit Ariadna. Haud longum tempus nobis reliquum est ad vivendum, nam cibus noster paene consumptus est. Ego iam paene mortuus sum. Nisi dii nos iuvabunt, numquam vivi hinc egrediemur. O dii boni, auxilium ferte nobis!”
Nox est. Familia dormit. Villa Iulii obscura et quieta est. Marcus quietus in lecto suo cubat; is bene dormit. Quintus dormire non potest, quod et caput et pes ei dolet. Bracchium quoque dolet Quinto; itaque is non dormit, sed vigilat.  Cubiculum in quo Quintus cubat non magnum est, nec magnum est cubiculum Marco. Utrumque cubiculum parvum est. Uterque puer cubat in cubiculo parvo, neuter in cubiculo magno. Neutrum cubiculum magnum est. Uterque  puer quietus est, neuter puer se movet. Alter puer dormit, alter vigilat. Alter e duobus pueris valet, alter aegrotat. Uter puer aegrotat, Marcusne an Quintus? Quintus aegrotat, Marcus valet.  Aer frigidus cubiculum Marci intrat, fenestra enim aperta est. Marcus fenestra aperta dormit. Fenestra Quinti aperta non est. Altera e duabus fenestris est aperta, altera clausa. Utra fenestra clausa est? Fenestra Quinti. Is fenestra clausa dormit, quia aeger est.  Ecce gallus canit: “Cucurru! Cucurru!” Gallus canens novum diem salutat.  Marcus oculos non aperit neque se movet. Quintus, qui oculis apertis iacet, super lectum se vertit. Puer dormiens gallum canentem non audit. Puer vigilans gallum audit, et Davum vocat.  Davus cubiculum intrans interrogat: “Quomodo se habet pes tuus hodie?”  Quintus respondet: “Pes male se habet, nec pes tantum, sed etiam caput et bracchium dolet. O, quam longa nox est! Sed iam mane est, nam gallus canit. Da mihi aquam, Dave!”  Davus Quinto aquam in poculo dat. Puer aquam bibit. Servus puerum bibentem aspicit.
Ecce puer qui e ludo domum revertitur. Quis est hic puer? Marcus est, sed difficile est eum cognoscere, nam sordidus est et sanguis de naso eius fluit. Hodie mane vestimenta Marci munda erant atque tam candida quam nix nova, nunc vero sordida et umida sunt. Cur vestis Marci umida est? Vestis umida est, quod Marcus per imbrem ambulavit. Nec modo Marcus, sed etiam Titus et Sextus per imbrem ambulaverunt. Omnes discipuli vestimentis umidis domum revertuntur.  Sed cur sanguis de naso fluit Marco? Sanguis ei de naso fluit, quod Marcus a Sexto pulsatus est. Nonne Marcus Sextum pulsavit? Primum Sextus os Marci pugno pulsavit, deinde Marcus et Titus Sextum pulsaverunt. Sextus, qui maior est quam ceteri discipuli, cum Marco et Tito pugnavit et ab iis pulsatus est. Pueri pugnaverunt in via angusta quae Tusculo ad villam Iulii fert.  Non modo vestis, sed etiam facies et manus et genua Marci sordida sunt. Cur tam sordidus est puer? Sordidus est quod humi iacuit; humus enim propter imbrem umida et sordida est. Et Marcus et Sextus humi iacuerunt. Primum Marcus iacuit sub Sexto. Titus vero Marcum vocare audivit ac Sextum oppugnavit. Mox Sextus ipse humi iacens a duobus pueris pulsatus est; magna voce patrem et matrem vocavit, nec vero parentes eum audiverunt: vox Sexti a nullo praeter pueros audita est.
Albinus clamat: “Ornamenta! Ornamenta feminarum! Or-na-men-ta! Emite ornamenta!”  Lydia consistit oculosque ad tabernam Albini vertiti: Lydia tabernam aspicit. Medus non consistit neque tabernam aspicit.  Lydia: “Consiste, Mede! Aspice illam tabernam! O, quam pulchra sunt illa ornamenta!” Lydia tabernam Albini digito monstrat. Medus se vertit, tabernam videt, cum Lydia ad tabernam adit. Medus et Lydia ante tabernam consistunt. Albinus eos salutat et margaritas in linea ante oculos Lydiae tenet: Albinus Lydiae margaritas ostendit.  Albinus: “In hoc ornamento viginti margaritae magnae sunt. Nonne pulchrae sunt hae margaritae?”  Medus: “Amica mea multas margaritas habet.”  Lydia: “In hac taberna multa alia ornamenta sunt.”  Albinus iis tres anulos sine gemmis ostendit: “Aspicite hos anulos! Nonne hi anuli pulchri sunt?”  Medus et Lydia anulos aspiciunt.  Lydia: “In his anulis gemmae nullae sunt!”  Medus Albinum interrogat: “Quot nummis constat anulus in quo gemma est?”  Albinus Medo anulum gemmatum ostendit.  Albinus: “Hic anulus centum nummis constat.”  Medus: “Quid?”  Albinus: “Pretium huius anuli est centum sestertii.”  Medus: “Centum sestertii? Id magnum pretium est!”  Albinus: “Immo parvum pretium est! Aspice hunc anulum: in hoc anulo magna gemma est. Tanta gemma sola octoginta sestertiis constat.”  Medus: “Num anulus sine gemma viginti tantum sestertiis constat?” Albinus non respondet.  Medus, qui alium anulum gemmatum post Albinum videt: “Hic anulus pulcher non est. Quot sestertiis constat ille anulus?”  Albinus: “Qui anulus?”  Medus: “Ille post te. Quantum est pretium illius anuli?” Medus anulum post Albinum digito monstrat.  Albinus: “Ille quoque anulus centum sestertiis constat. Pretium illius anuli tantum est quantum huius; sed amica tua hunc anulum amat, non illum.”  Lydia anulum gemmatum ante oculos tenet.  Lydia: “O, quam pulchrum hoc ornamentum est! Illud ornamentum non tam pulchrum est quam hoc, neque illa gemma tanta est quanta haec.”  Medus: “Tanta gemma ad tam parvum anulum non convenit.”
Hic Aemilia maritum interpellat et “St, Iuli!” inquit, “Noli servum praesentem laudare!”  Iulius Davum conspiciens “Sed is servus adest” inquit, “Nolo eum laudare praesentem. Medus vero plane infidissimus omnium est. Profecto eum verberabo atque omnibus modis cruciabo, si eum invenero priusquam Italiam reliquerit. Nisi pecuniam mihi reddiderit, in cruce figetur!”  Cornelius: “Etiam si adhuc Romae latet, difficile erit servum fugitivum in tanta urbe reperire. Romae enim tot servi sunt quot homines liberi.”  Aemilia: “Fortasse Romam abiit ob amorem alicuius mulieris. Iuvenis est Medus: quid non faciunt iuvenes amoris causa? Credo eum apud puellam Romanam latere.”  Orontes: “Ergo numquam reperietur, nam verum est quod scripsit Ovidius in libro qui vocatur 'Ars amandi':  Quot caelum stella, tot habet tua Roma puellas.”  Iulius: “Profecto magnum praemium dabo ei qui servum meum fugitivum huc retraxerit.”  Cornelius: “Quantum pecuniae dabis? Certum praemium statuere oportet.”  Iulius: “Tantum quantum ille surripuit.”  Orontes: “Centum tantum sestertios? Sane non nimium praemium promittis!”  Aemilia autem marito suo suadet ut clemes sit: “Noli Medum cruciare, si eum inveneris. Clemens esto, mi Iuli! Centum sestertii haud magna pecunia est, ut ait Orontes, nec aliud quidquam surripuit Medus.”  Iulius: “An censes eum praemium meruisse quod manus abstinuit a gemmis tuis? Nimis clementes sunt mulieres: quam facile viris nequissimis ignoscunt! At nostra melior est memoria!”  Aemilia: “Novistine hoc dictum: 'Domino severo tot esse hostes quot servos'? Servi enim dominum clementem amant, severum oderunt.”  Iulius. “Servi me metuunt quidem, nec vero oderunt. Nec enim umquam sine causa servum punivi. Sum dominus iustus. Servus dominum iniustum odit, iustum et severum metuit, non odit. Ne servo quidem iniuriam facere oportet, sed necesse est servos infidos aut fugitivos severe punire, nec enim quidquam nisi poena severa eius generis servos a maleficiis deterrere atque in officio tenere potest. Neque quisquam me accusabit si servum meum cruciavero aut interfecero, id enim est ius domini Romani. Servum alienum necare non licet, ut scriptum est in legibus, nec vero ulla lex dominum vetat servum suum improbum interficere.”  Cornelius: “Nec ulla lex id permittit. Non idem est permittere ac non vetare. Solo, vir sapiens et iustus, qui Atheniensibus leges scripsit, nullam poenam statuit in parricidas. Num ideo censes civi Atheniensi licuisse patrem suum necare?”  Iulius: “Ita sane non censeo. At quamobrem Solo nullam poenam in parricidas statuit? Quia nemo Atheniensis umquam post hominum memoriam patrem suum occiderat, nec ille vir sapeintissimus arbitrabatur quemquam postea tam inhumanum scelus facturum esse. At profecto aliud est patrem suum necare, longe aliud servum scelestum capite punire, illud enim turpissimum scelus, hoc supplicium iustum est. Olim ius erat patri familias non modo servos, sed etiam liberos suos interficere. Eius rei exemplum memoratur Titus Manlius Torquatus, qui filium suum coram exercitu necari iussit quia contra imperium patris cum hoste pugnaverat! Sane pater crudelis fuit Manlius, sed illo supplicio severissimo ceteri milites deterrebantur ne officium desererent.”  Aemilia: “Notum est veteres Romanos etiam erga liberos suos crudeles fuisse, nec vero quisquam hodie exemplum sumit ab illo patre crudelissimo.”  Orontes: “At etiam nunc patri licet infantem suum invalidum in montibus exponere.”
SCAENA TERTIA Personae: Iulius, Aemilia, Iulia, Marcus, Quintus.  Quintus: "Pater venit."  Aemilia Quintum non audit, quia Marcus plorat.  Iulius Quintum videt eumque interrogat: "Cur Marcus plorat?"  Quintus respondet: "Marcus plorat, quia mater eum verberat."  Iulius: "Sed cur mater Marcum verberat?"  Quintus: "Marcum verberat, quia puer improbus est. Marcus parvam puellam pulsat!"  Iulia: "Mamma! Pater hic est." Aemilia Iulium videt.  Aemilia: "Tuus Marcus filius improbus est!"  Iulius: "Fu puer! Puer probus non pulsat puellam! Puer qui parvam puellam pulsat improbus est!"  Iulius iratus puerum improbum verberat: tuxtax, tuxtax, tuxtax...  Marcus plorat. Quintus laetus est et ridet. Iulia laeta non est neque ridet. Cur non laeta est Iulia? Non laeta est, quia Marcus plorat. Iulia est puella proba!  Puer ridet. Puella plorat. Quis est puer qui ridet? Puer qui ridet est Marcus. Quae est puella quae plorat? Puella quae plorat est Iulia.  Marcus, qui puellam pulsat, puer improbus est. Puella quam Marcus pulsat est Iulia. Iulia Aemiliam vocat. Aemilia, quam Iulia vocat, mater liberorum est. Aemilia puerum verberat. Puer quem Aemilia verberat est Marcus.  Quem vocat Quintus? Quintus Iulium vocat. Iulius, quem Quintus vocat, pater liberorum est. Iulius Quintum non audit. Quem audit Iulius? Iulius Marcum audit. Puer quem Iulius audit est Marcus.  Puella quae cantat laeta est. Puella quae plorat non est laeta. Puer qui puellam pulsat improbus est!
Medicus (ad Iulium): “Tene bracchium pueri!” (ad Aemiliam): “Tene poculum sub bracchio!” (ad Quintum): “Claude oculos, puer!” Medicus Quintum oculos claudere iubet, quod puer cultrum medici timet.  Ecce medicus cultrum ad bracchium pueri apponit. Perterritus Quintus cultrum medici sentit in bracchio, nec oculos aperire audet. Capilli horrent. Cor palpitat. Medicus venam aperit. Ruber sanguis de bracchio in poculum fluit. Quintus sanguinem de bracchio fluere sentit atque horret. Frons et genae albae sunt ut lilia...  Medicus puerum oculos aperire iubet: “Aperi oculos, puer!” neque Quintus oculos aperit. Puer quietus super lectum iacet ut mortuus.  Syra: “Cur Quintus oculos non aperit? - O dei boni! Puer mortuus est!”  Quintus autem spirat, ergo mortuus non est. Sed Syra eum mortuum esse putat, quod eum spirare non audit. Iulius et Aemilia filium suum quietum spectant - atque tacent.  Medicus manum super pectus pueri imponit eumque spirare et cor eius palpitare sentit.  Medicus: “Puer spirat et cor eius palpitat.”  Aemilia gaudet quod filius vivit.  Syra: “Quid dicit medicus?”  Aemilia: “Medicus dicit 'Quintum spirare et cor eius palpitare.' Ergo Quintus vivit.”  Syra Quintum vivere gaudet.  Aemilia sanguinem de bracchio filii deterget. Iam puer oculos aperit.  Quintus: “Ei! Dolet bracchium!”  Mater filium vivum esse videt et audit.  Aemilia imperat: “Aquam arcesse, Syra!” neque ancilla verba dominae audit.  Iulius: “Domina te aquam arcessere iubet, Syra!”  Syra abit, atque revenit cum alio poculo aquae pleno. Aemilia poculum tenet, dum Quintus bibit.  Medicus: “Iam necesse est puerum dormire.”  Exit medicus. Quintus, qui medicum horret, eum abesse gaudet.  Iulius: “Iam filius noster non modo pede, sed etiam bracchio aeger est.”  Aemilia: “Ille medicus crassus filium nostrum sanare non potest.” Aemilia non putat medicum puerum aegrum sanare posse.  Syra: “Stultus est medicus! Neque cor reque cerebrum habet!”  Syra 'medicum stultum esse' dicit. Iulius et Aemilia eum stultum esse putant, non dicunt.
Interea Lydia genua flectit et Deum precatur ut se adiuvet: “Pater noster qui es in caelis! Fiat voluntas tua! Sed libera nos a malo!”  Medus autem gladium brevem, quem adhuc sub veste occultavit, educit et “Equidem” inquit “non inermis occidar. Si praedones me armis petiverint, omnibus viribus repugnabo! Fortes fortuna adiuvat, ut aiunt.”  Tum vero Lydia “Converte gladium tuum” inquit “in locum suum! Omnes enim qui ceperint gladium, gladio peribunt, ut ait Christus.”  “Sed te quoque” inquit Medus “gladio meo defendam. Nolo te a praedonibus occidi spectare inermis. Donec ego vivam, nemo tibi nocebit!”  Sed Lydia, quae Medum ut furem contemnit, “Non a te” inquit, “sed a Deo auxilium peto. Is solus nos tueri potest.”  Item gubernator multis verbis Medo dissuadere conatur ne gladium educat neu praedonibus vi et armis resistat: “Quid opus est armis? Tanta est vis praedonum ut nullo modo iis resistere possimus. Neque praedones nautas inermes occidunt, cum eos magno pretio servos vendere possint.”  Medus: “Iamne oblitus es quid modo dixeris? Dixisti enim 'te mortem servituti praeferre'.”  Gubernator: “Haud scio an ego ita dixerim, sed profecto libertas mihi vita carior est. Nihil libertati praefero. Quam ob rem omnem pecuniam meam praedonibus dabo, si libertatem mihi reddent. Hanc gratiam solam ab iis petam.”  Medus: “Certe praedones pecuniam tibi eripient, sed felix eris si pecuniae gratia vitae tuae parcent.”  Gubernator: “Si necesse erit, decem milia sestertium praedonibus offerre possum. Quod ipse non possideo amici mei pro me solvent.”  Medus: “Ergo nulla spes est mihi, qui nec ipse pecuniam habeo nec amicum tam pecuniosum, ut me e servitute redimere possit aut velit.”  Tum mercator “Mihi quidem” inquit “multi sunt amici pecuniosi, sed valde dubito num pecunia sua me redimere velint. Fortuna adversa amicis fidendum non est! Namque amici, quos in rebus secundis multos habere videmur, temporibus adversis nobis desunt. Duos versus reminiscor e carmine quod de hac re scripsit poeta quidam:  Donec eris felic, multos numerabis amicos.  Tempora si fuerint nubila, solus eris!”  Gubernator: “Nescio qui poeta ista scripserit. Tune nomen eius meministi?”  Mercator: “Illos versus scripsit Ovidius, poeta egregius, nisi memoria me fallit. Qui ipse, cum fortuna adversa premeretur, ab amicis suis desertus erat.”  Gubernator: “Non verum est quod dixit Ovidius. Nam etsi rara est vera amicitia ac fides, non omnes amici sunt falsi seu infidi. Multo melius Ennius poeta:  Amicus certus in re incerta cernitur.  Certus ac verus amicus est qui numquam amico suo deest seu secunda seu adversa fortuna est. Mihi vero multi sunt tales amici, qui semper mihi aderunt in rebus adversis, seu pecunia seu alia re mihi opus erit. Ipse enim saepe amicis meis affui, nemo amicus umquam frustra auxilium a me petivit. Ergo omnes mihi grati sunt pro beneficiis.”  Mercator: “Aliud est gratiam habere, aliud gratiam referre. Non omnes qui tibi pro beneficiis gratias agunt, ipsi postea, si opus fuerit, gratiam tibi referent. Facile est gratias agere pro beneficiis, nec vero quidquam difficilius esse videtur quam beneficiorum meminisse.”  Gubernator: “Sed ego ipse soleo amicis meis gratiam referre. Numquam beneficii oblitus sum, semper pecuniam acceptam reddidi.”
Magister: “Date mihi tabulas, pueri!”  Discipuli magistro tabulas suas dant. Is tabulam cuiusque pueri in manus sumit litterasque eorum aspicit. Quales sunt litterae Sexti? Pulchrae sunt. Quales sunt litterae Marci et Titi? Litterae eorum foedae sunt ac vix legi possunt. Magister suam cuique discipulo tabulam reddit, primum Sexto, tum Tito, postremo Marco, atque “Pulchre et recte scribis, Sexte” inquit, “Facile est tales litteras legere. At litterae vestrae, Tite et Marce, legi non possunt! Foede scribitis, pigri discipuli!” Magister Titum et Marcum severe reprehendit.  Titus: “Certe pulcherrimae sunt litterae Sexti, sed meae litterae pulchriores sunt quam Marci.”  Magister: “Reddite mihi tabulas, Tite et Marce!”  Titus et Marcus tabulas suas reddunt magistro, qui eas simul aspicit. Magister litteras Titi comparat cum litteris Marci, et “Litterae vestrae” inquit “aeque foedae sunt: tu, Tite, neque pulchrius neque foedius scribis quam Marcus.”  Titus: “At certe rectius scribo quam Marcus.”  Magister: “Facile est rectius quam Marcus scribere, nemo enim pravius scribit quam ille! Non oportet se comparare cum discipulo pigerrimo ac stultissimo! Compara te cum Sexto, qui rectissime et pulcherrime scribit.” Tum se vertens ad Marcum: “Tu non modo foedissime, sed etiam pravissime scribis, Marce! Nescis Latine scribere! Puer pigerrimus es atque stultissimus!” Iam Marcus multo severius reprehenditur quam Titus.  Marcus (parva voce ad Titum): “Magister dicit 'me prave scribere': ergo litteras meas legere potest.”  At magister, qui verba Marci exaudit, “Litteras tuas turpes” inquit “legere non possum, sed numerare possum: quattuor litteras deesse cerno. Aspice: in vocabulo primo et in vocabulo postremo eadem littera H deest.”  Marcus: “At semper dico 'omo abet'.”  Magister: “Non semper idem dicimus atque scribimus. In vocabulo secundo V deest, in quarto M. Quid significant haec vocabula turpia oclos et nasu? Talia verba Latina non sunt! Nullum rectum est vocabulum praeter unum et, atque id vocabulum est frequentissimum et facillimum! Quattuor menda in quinque vocabulis! Nemo alter in tam brevi sententia tot menda facit!”  Magister stilo suo addit litteras quae desunt; ita menda corrigit. Tum vero “Nec solum” inquit “prave et turpiter, sed etiam nimis leviter scribis. Has lineas tenues vix cernere possum. Necesse est te stilum gravius in ceram premere.” (Discipuli in cera scribunt, nam tabulae eorum cera operiuntur. Cera est materia mollis quam apes, bestiolae industriae, faciunt.)  Marcus: “Stilum graviter premo, sed cera nimis dura est. Aliam tabulam da mihi! Haec cera prope tam dura est quam ferrum.” (Ferrum est materia dura ex qua cultri, gladii, stili aliaeque res multae efficiuntur.)  Magister Marco eandem tabulam reddit et “Cera tua” inquit “tam mollis est quam Sexti, et facile est eius litteras legere. Sume tabulam tuam et scribe H litteram decies!”
Quintus est frater Marci. Iulia soror eius est. Marcus et Quintus fratres Iuliae sunt. Marcus patrem et matrem, fratrem et sororem habet. Nomen patris est 'Iulius', matris 'Aemilia'; 'Quintus' est nomen fratris, 'Iulia' sororis.  Marco una soror est. Iuliae duo fratres sunt. Nomina fratrum sunt 'Marcus' et 'Quintus'. Patri et matri una filia et duo filii sunt.  Matri 'Aemilia' nomen est. Quod nomen est patri? Ei nomen est 'Lucius Iulius Balbus'. Viro Romano tria nomina sunt. 'Lucius' est praenomen, id est nomen primum; 'Balbus' cognomen est. Filiis nomina sunt 'Marcus Iulius Balbus' et 'Quintus Iulius Balbus'. 'Marcus' et 'Quintus' praenomina sunt filiorum. Alia praenomina Latina sunt 'Aulus', 'Decimus', 'Gaius', 'Publius', 'Sextus', 'Titus'.  Aemiliae est unus frater, cui 'Aemilius' nomen est (praenomen 'Publius', cognomen 'Paulus'). Frater Aemiliae est avunculus liberorum. Aemilius autem procul a sorore sua abest. Itaque tristis est Aemilia, quae fretrem suum amat.  Marcus et Iulia matrem sua tristem in hortum exire vident et patrem interrogant: “Cur mater nostra tristis est?”  Iulius: “Mater vestra tristis est, quod Aemilius procul ab ea abest. Aemilius avunculus vester est, id est frater matris. Mater tristis est, quod fratrem suum videre non potest.”  Marcus: “Ubi est avunculus noster?”  Iulius: “Avunculus vester est in Germania. Aemilius miles est. In Germania multi sunt milites Romani.”  Iulia: “Quid est miles?”  Iulius: “Miles est vir qui scutum et glaudium et pilum fert. Scutum et gladius et pilum sunt arma militis Romani. Miles est vir armatus.”
SCAENA PRIMA Personae: Iulius, Aemilia, Medus.  Sacculus Iulii non parvus est. In sacculo eius est pecunia. Iulius pecuniam in sacculo habet.  Aemilia sacculum videt Iuliumque interrogat: “Quot nummi sunt in sacculo tuo?”  Iulius respondet: “Centum.”  Aemilia: “Num hic centum nummi sunt?”  Iulius pecuniam numerat: “Unus, duo, tres, quattuor, quinque, sex, septem octo, novem, decem. Quid? Decem tantum?”  Iulius rursus pecuniam numerat: “Unus, duo, tres, quattuor... novem, decem.” Numerus nummorum non est centum, sed decem tantum.  Iulius: “Quid? In sacculo meo non centum, sed tantum decem nummi sunt! Ubi sunt ceteri nummi? Servi mei ubi sunt?”  Medus: “Servus tuus Medus hic est.”  Iulius servum suum Medum videt, Davum non videt. Medus adest. Davus non adest, sed abest. Iulius et Aemilia et Medus adsunt. Davus ceterique servi absunt.  Iulius: “Quid? Unus servus tantum adest! Ubi est Davus? Davum voca!”  Medus Davum vocat: “Dave!” sed Davus Medum non audit neque venit.  Medus rursus Davum vocat: “Da-a-ve! Veni!”  Davus venit. Iam duo servi adsunt.
Corpus humanum quattuor membra habet: duo bracchia et duo crura. Bracchium membrum est et crus membrum est. In bracchio est manus, in crure pes. Duae manus et duo pedes in corpore humano sunt.  In corpore unum caput est, non duo capita. In capite sunt oculi et aures, nasus et os. Super caput capillus est. Capillus virorum non tam longus est quam feminarum. Supra oculos frons est. Infra oculos genae sunt. Post frontem est cerebrum. Qui cerebrum parvum habet stultus est. Os est inter duo labra. In ore lingua et dentes insunt. Dentes sunt albi ut margaritae. Lingua et labra rubra sunt ut rosae.  Homines oculis vident et auribus audiunt. Homo qui oculos bonos habet bene videt, qui oculos malos habet male videt. Qui aures bonas habet bene audit, qui aures malas habet mala audit. Syra male audit, ea enim aures malas habet.  Caput est super collum. Sub collo est pectus. In pectore cor et pulmones sunt. In corde est sanguis, qui per venas ad cor fluit. Color sanguinis est ruber. Infra pulmones est iecur et venter. In ventre cibus est. Cor, pulmones, iecur, venter sunt viscera humana.  Homo qui ventrem malum habet cibum sumere non potest, neque is sanus, sed aeger est. Homo sanus ventrem bonum, pulmones bonos, cor bonum habet.  Medicus ad hominem aegrum venit eumque sanum facit. Medicus est vir qui homines aegros sanat, sed multi aegri a medico sanari non possunt.  Estne sanus Quintus? Non est: pes eius aeger est. Puer super lectum iacet. Aemilia et Syra apud puerum aegrum sunt. Mater apud eum sedet manumque eius tenet. Syra non sedet, sed apud lectum stat. Quintus iacet. Aemilia sedet. Syra stat.  Aemilia: “Ecce malum, Quinte.”  Aemilia puero aegro malum rubrum dat, neque is malum esse potest. Mater ei poculum aquae dat.  Aemilia: “Bibe aquam modo!”  Mater caput Quinti sustinet, dum puer aquam bibit.  Aemilia: “Iam dormi, Quinte! Dormi bene!”  Mater manum ponit in fronte filii: frontem eius tangit. Quintus oculos claudit atque dormit.
Magister Titum et Sextum laudat: “Vos recte respondetis, Tite et Sexte. Discipuli prudentes atque industrii estis.” Deinde Marcum interrogat: “Quot sunt triginta et septem?”  Marcus: “Ad hoc recte respondere possum: triginta et septem sunt triginta septem.”  “Recte respondes, Marce” inquit magister, “Quot sunt triginta et octo?”  Marcus: “Facile est ad hoc respondere.”  Magister: “Non tam facile quam tu putas!”  Marcus: “Triginta et octo sunt triginta octo.”  Magister: “Prave dicis! Triginta et octo sunt duodequadraginta. Quot sunt triginta et novem?”  Marcus: “Triginta novem.”  Magister: “O Marce! Id quoque pravum est. Triginta et novem sunt undequadraginta. Cur non cogitas antequam respondes?”  Marcus: “Semper cogito antequam respondeo.”  Magister: “Ergo puer stultus es, Marce! Cogitare non potes! Nam stulte et prave respondes!” Magister Marcum non laudat, sed reprehendit.  Marcus: “Cur ego semper a te reprehendor, numquam laudor? Titus et Sextus semper laudantur, numquam reprehenduntur.”  Magister: “Tu a me non laudaris, Marce, quia numquam recte respondes. Semper prave respondes, ergo reprehenderis!”  Marcus: “At id quod ego interrogor nimis difficile est. Atque ego semper interrogor!”  Magister: “Tu non semper interrogaris, Marce. Titus et Sextus saepe interrogantur.”  Marcus: “Non tam saepe quam ego.”  Titus: “Nos quoque saepe interrogamur, nec vero prave respondemus. Itaque nos a magistro laudamur, non reprehendimur.”  Marcus: “Et cur vos semper laudamini? Quia id quod vos interrogamini facile est - ego quoque ad id recte respondere possum. Praeterea magister amicus est patribus vestris, patri meo inimicus. Itaque vos numquam reprehendimini, quamquam saepe prave respondetis; ego vero numquam laudor, quamquam saepe recte respondeo!”  Sextus: “At frater tuus saepe laudatur, Marce.”  Magister: “Recte dicis, Sexte: Quintus bonus discipulus est, et industrius et prudens.” Quintus a magistro laudatur, quamquam abest.
Iulius cum uxore sua in peristylo ambulat. Uxor eius est Aemilia. Iulius maritus Aemiliae est. Maritus et uxor inter columnas et signa ambulant. Tectum peristyli altis columnis sustinetur, inter quas tria pulchra signa stant: unum Iunonis, alterum Cupidinis, tertium Veneris. Iuno et Venus deae sunt. Cupido est filius Veneris et Martis, quamquam Venus Martis coniunx non est, sed alterius dei, cui nomen est Vulcanus. Venus enim mala uxor est, quae alios deos amat praeter coniugem suum Vulcanum. Mars et Vulcanus sunt filii Iunonis et Iovis; Iuno enim coniunx Iovis est. Sed Iuppiter malus maritus est, qui multas alias deas amat praeter Iunonem, coniugem suam. Nemo deorum peior maritus est quam Iuppiter, neque ulla dea peior uxor est quam Venus. Inter omnes deos deasque Iuppiter pessimus maritus est ac Venus pessima uxor.  Matres familias Iunonem invocant, ea enim dea est matronarum. Venerem et Cupidinem invocant amantes, nam Venus et Cupido amorem in cordibus hominum excitare possunt. Cupido enim est deus amoris, et Venus, pulcherrima omnium dearum, dea amoris ac pulchritudinis est. Pulchritudo Veneris ab omnibus laudatur.  Iulius est bonus maritus qui uxorem suam neque ullam aliam feminam amat. Certe Iulius maritus melior quam Iuppiter est! Item Aemilia bona uxor est quae maritum suum neque ullum alium virum amat. Certe Aemilia uxor melior est quam Venus! Aemilia Iulium 'virum optimum' appellat. Item Iulius uxorem suam 'optimam omnium feminarum' vocat.  Iulius et Aemilia sunt parentes trium liberorum: duorum filiorum et unius filiae. Liberi adhuc parvi sunt. Marcus octo annos habet. Quintus est puer septem annorum. Iulia quinque annos habet. Quintus non tantus est quantus Marcus nec tam parvus quam Iulia. Quintus maior est quam Iulia et minor quam Marcus. Maximus liberorum est Marcus, minima est Iulia.  Ante decem annos Iulius pater familias non erat, tunc enim nec uxorem nec liberos habebat. Iulius adulescens viginti duorum annorum erat. Aemilia matrona non erat, sed virgo septendecim annorum, quae Romae apud parentes suos habitabat. Domus eorum non procul aberat ab alia domo, in qua Iulius cum parentibus suis habitabat. Iulius et Aemilia in eadem urbe habitabant, non in eadem domo.  In urbe Roma multae domus sunt et multa templa deorum. In media urbe inter colles Capitolium et Palatium est forum Romanum, quo homines ex tota Italia atque ex omnibus provinciis Romanis conveniunt. In Capitolio est templum Iovis Optimi Maximi; circum forum Romanum sunt alia multa templa deorum. In Palatio sunt domus magnificae. Romae plures homines habitant quam in ulla alia urbe imperii Romani. Urbs Roma plurimos homines et plurimas domos habet. Ariminum, Capua, Ostia magna sunt oppida, sed minora quam Roma. Ostia est oppidum minus quam Roma, sed maius quam Tusculum. Roma urbs maxima atque pulcherrima est totius imperii Romani.
Syra: “Iam narrabo tibi omnia quae facta sunt: Frater tuus hodie sine comite in ludum iit...”  Quintus: “Nonne Medus eum comitatus est?”  Syra: “Medus heri domo fugit - puto quia amicam suam, quae Romae habitat, videre cupivit.”  Quintus: “Quomodo Medus, qui vix umquam Romae fuit, puellam Romanam noscere potuit?”  Syra: “Nescio quomodo, sed certo scio eum aliquam feminam novisse, nam saepe de ea locutus est. NIhil difficile est amanti, ut aiunt.  “Medus igitur hodie Marcum comitari non potuit. Nuper Marcus solus rediit, sed pater filium suum redeuntem vix cognovit neque eum osculatus est ut solet, nam Marcus non modo umidus erat quod per imbrem ambulaverat, sed etiam sordidus atque cruentus quod humi iacueruat et a Sexto pulsatus erat. Pueri enim in via pugnaverant: primum Marcum pulsaverat Sextus, tum Marcus et Titus Sextum pulsaverant. Hoc audito, dominus Marcum severe reprehendit.”  Quintus: “Mater quid dixit?”  Syra: “Mater tua non aderat, sed paulo post intravit. Tunc Marcus iam lautus erat et vestem mutaverat, domina eum sordidum atque cruentum non vidit. Marcus vero 'se bonum discipulum fuisse' dixit, etsi in ludo dormiverat nec magistrum recitantem audiverat - ceterum in hac re is non peior fuerat ceteris, nam omnes dormiverant! Postremo litteras pulchras quas Sextus scripserat matri ostendit atque dixit 'se ipsum eas litteras scripsisse.' Tam turpiter frater tuus mentitus est!”  Quintus: “Quomodo scis Marcum mentitum esse et eas litteras a Sexto scriptas esse?”  Syra: “Quia nomen 'Sexti' in tabella scriptum erat. Et paulo post tabellarius advenit...”  Quintus: “Nuper aliquem ianuam pulsare et canem valde latrare audivi. Tum subito magna voce clamavit aliquis. Quidnam tantus ille tumultus significavit?”  Syra: “Tabellarius clamavit quod canem veritus est, nec sine causa, nam canis eum momordit et vestem eius scidit. Is canis lupo ferocior est!”  Quintus: “Ego canem ianitoris non vereor neque umquam ab eo morsus sum.”  Syra: “Id non miror, nam canis saepissime te vidit. Canis te novit, ignorat illum.”  Quintus: “Canis me non modo novit, sed etiam diligit, nam multa ei ossa dedi et saepe cum eo lusi. Ceterum quid attulit tabellarius?”  Syra: “Epistulam attulit in qua magister scripserat 'Marcum discipulum pigerrimum fuisse atque foede et prave scripsisse.' Tum Marcus, qui primo omnia negaverat, 'se mentitum esse' fassus est.”  Quintus: “Profecto verbera meruit!”  Syra: “Magister eum iam bis verberaverat, nec igitur pater eum denuo verberare voluit, sed in cubiculum inclusit. Ceterum facile tibi est fratrem tuum reprehendere, dum ipse hic in molli lectulo cubas. Tune ipse semper bonus discipulus es?  Quintus: “Melior sum fratre meo! Heri laudatus sum, quia pulchre scripseram et recitaveram.”  Syra: “Tune solus pulchre scripseras et recitaveras?”  Quintus: “Immo omnes praeter Marcum laudati sumus, quod pulchre scripseramus et recitaveramus.”  Syra: “Si vos laudati estis, quod pulchrius scripseratis et recitaveratis quam Marcus, nonne ille tam recte scripserat quam vos? Ego Marcum bene novi, nec puto eum vobis stultiorem esse.”  Quintus: “At certe pigrior est nobis!”
Discipuli libros aperiunt. Item librum suum aperit magister ac recitare incipit. Pueri autem priorem libri partem tantum audiunt, nam antequam magister partem libri posteriorem recitare incipit, omnes pueri dormiunt!  Magister recitare desint et exclamat: “O improbi discipuli! Dormitis! Quod recito non auditis!”  Marcus magistro irato “Ego” inquit “non dormio. Immo vigilo et te audio, magister.”  Item Sextus et Titus “Neque nos dormimus” inquiunt, “Vigilamus et omnia verba tua audimus. Bene recitas, Diodore! Bonus es magister!”  Magister laetus “Verum est quod dicitis” inquit, “ego bene recito ac bonus sum magister - at vos male recitatis ac mali discipuli estis!”  Discipuli: “Immo boni discipuli sumus! Bene recitamus!”  Diodorus: “Tacete! Ubi estis, pueri?”  Discipuli: “In ludo sumus.”  Diodorus: “Verum dicitis: in ludo estis - non domi in lectulis! In lectulo dormire licet, hic in ludo non licet dormire!”  Magister iratus discipulos virga verberat.  Discipuli: “Ei, ei! Quid nos verberas, magister?”  Diodorus: “Vos verbero, quod alio modo vos excitare non possum. Ad sellas vestras redite atque considite!”  Discipuli ad sellas suas redeunt, neque considunt.  Magister: “Quid non considitis?”  Discipuli: “Non considimus, quod sedere non possumus.”  Diodorus: “Quid? Sedere non potestis? Ergo vos horam totam taciti state, dum ego sedens partem libri posteriorem recito! Nec enim stantes dormire potestis!”
In ludo pueri numeros et litteras disciunt. Magister pueros numeros et litteras docet. Magister pueros multas res docere potest, nam is multas res scit quas pueri nesciunt. Magister est vir doctus. Pueri adhuc indocti sunt.  Qui paulum aut nihil discere potest, stultus esse dicitur. Qui discere non vult atque in ludo dormit, piger esse dicitur. Discipulus qui nec stultus nec piger est, sed prudens atque industrius, multas res a magistro discere potest. -  Magister Diodorus recitare desinit et pueros aspicit, qui taciti stant ante suam quisque sellam; nemo eorum dormit. Magister discipulum quemque considere iubet, primum Sextum, deinde Titum, postremo Marcum.  Magister: “Nunc tempus est numeros discere. Primum dic numeros a decem usque ad centum!”  Quisque puer manum tollit, primum Sextus, tum Titus, postremo Marcus. Magister Titum interrogat.  Titus: “Decem, undecim, duodecim, tredecim, quattuordecim, quindecim, sedecim, septendecim, duodeviginti, undeviginti, viginti, viginti unus, viginti duo...”  Hic magister eum interpellat: “Necesse non est omnes numeros dicere; a viginti dic decimum quemque numerum tantum, Tite!”  Titus: “Viginti, triginta, quadraginta, quinquaginta, sexaginta, septuaginta, octoginta, nonaginta, centum.”  Magister: “Bene numeras, Tite. Iam tu, Sexte, dic numeros a centum ad mille!”  Sextus: “Longum est tot numeros dicere!”  Magister: “At satis est decem numeros dicere, id est centesimum quemque.”  Sextus: “Centum, ducenti, trecenti, quadringenti, quingenti, sescendi, septingenti, octingenti, nongenti, mille.”  Magister: “Quot sunt triginta et decem?”  Omnes pueri simul respondent, nemo eorum manum tollit. Titus et Sextus uno ore dicunt: “Quadraginta.” Marcus vero dicit: “Quinquaginta.” Quod Marcus dicit rectum non est. Responsum Titi et Sexti rectum est: ii recte respondent. Responsum Marci est pravum: is prave respondet.
Aemilia: “Pater qui infantem exposuit ipse necandus est! Nonne talis pater tibi videtur cruce dignus esse?”  Iulius: “Certe pater tam inhumanus severe puniendus est, namque infantes invalidos exponere est mos antiquus atque crudelis. Alii nunc sunt mores. Verum hominem liberum cruci figere non est mos Romanorum; id supplicium in servos statutum est.”  Aemilia: “Ergo qui infantem suum debilem ad feras exponi iussit, ipse ad bestias mittendus est cum aliis hominibus scelestis!”  Orontes: “...et cum Christianis istis qui quendam hominem Iudaeum tamquam novum deum adorant, deos veteres Romanos derident. In conviviis suis sanguinem humanum bibere solent, ut rumor est.”  Aemilia: “Non omnes veri sunt rumores qui afferuntur super Christianis.”  Fabia: “Nec omnes infantes expositi pereunt. Alii in silvis ab ipsis feris aluntur, alii inveniuntur a pastoribus, qui eos cum liberis suis educant.”  Orontes: “Sicut Paris, regis Priami filius debilis, qui servo regis fido in quodam monte prope urbem Troiam expositus...”  At Cornelis “Opus non est” inquit “vetus exemplum Graecum afferre, cum complures fabulae narrentur de Romanis pueris qui ita servati sunt. Ceterum fabulam male intellexisti, nec enim debilis fuit Paris nec fidus servus Priami, nam rex ei imperaverat ut Paridem ineficeret, et quidquid dominus imperavit, servo faciendum est.”  Orontes: “Ille servus non puniendus, sed potius laudandus fuit: namque ita Paridem servavit - eum qui postea Helenam, feminam omnium pulcherrimam, a marito Menelao abduxit.”  Paula: “Num tantam iniuriam laudandam esse censes?”  Orontes “Quod Venus suadet iniuria non est! Sane laudandus est ille iuvenis qui non modo feminam illam pulcherrimam abducere ausus est, sed etiam miles fortissimus fuit qui et multos alios hostes et ipsum Achillem occidit.” Hic poculum tollit Orontes et exclamat: “Vivat fortissimus quisque! Vivant omnes feminae amandae! Gaudeamus atque amemus! Iuvenes sumus ut Paris, non senes ut Priamus, rex Troianorum, aut Nestor, dux Graecorum senex, qui ad nonagesimum annum vixit. Quisquis feminas amat, poculum tollat et bibat mecum! Nunc merum bibendum est!”  Cornelius: “Tacendum est, non bibendum! Iam nimium bibisti. Censeo te unum tantum vini bibisse quantum nos omnes, vel potius alterum tantum!”  Orontes: “Vos igitur parum bibistis. Numquam nimium huius vini bibere possum. Valeat quisquis vinum bonum amat! Vivat Bacchus, deus vini! Vivamus omnes et bibamus! Pocula funditus exhauriamus!”  Paula: “Iam tace! Satis est. Nonne te pudet ita ab ovo usque ad mala fabulari? Sane pudendum est!”  Orontes autem, simul atque poculum suum funditus exhausit, a Paula ad Aemiliam versus “Omnes m-me interpellant” inquit, “praeter t-te Aemilia. Tu t-tam p-pulchra es quam Helena...”  Aemilia: “...et tu tam rusticus quam Paris, qui inter rudes pastores educatus erat! Numquam mores urbanos didicisti, rustice! Nimium potavisti, ebrius es. Abstine manum a me!”  Orontes iterum poculum tollens haec cantat:  “Quisquis amat valeat! Pereat qui nescit amare! Bis tanto pareat quisquis amare vetat!”  Aemilia: “Nolumus istas nugas audire. Ebrius es!”  Orontes negat 'se esse ebrium' atque in lecto surgens aliud carmen super femina falsa et infida cantare incipit, sed priusquam finem facit, sub mensam labitur!  Duo servi eum e triclinio auferunt atque in cubiculo ponunt. Tum vestem super eum iam dormientem sternunt.
Quis est Cornelius? Cornelius dominus Romanus est. Iulius et Cornelius duo domini Romani sunt. Medus non est servus Cornelii. Medus servus Iulii est.  Cornelius: “Cuius servus est Medus?”  Iulius: “Medus servus meus est.”  Cornelius: “Estne Davus servus tuus?”  Iulius: “Davus quoque servus meus est. Servi mei sunt Medus et Davus et ceteri multi...”  Cornelius: “Estne Delia ancilla tua?”  Iulius: “Delia est ancilla mea, et Syra quoque ancilla mea est. Ancillae meae sunt Delia et Syra et ceterae multae. Familia mea magna est.”  Cornelius: “Quot servi sunt in familia tua?”  Iulius: “In familia mea sunt centum servi.”  Cornelius: “Quid?”  Iulius: “Numerus servorum meorum est centum.”  Cornelius: “Centum servi! Magnus est numerus servorum tuorum!”
Nocte sol non lucet, sed luna et stellae lucent. Luna ipsa suam lucem non habet, lux lunae a sole venit; itaque luna non tam clara est quam sol. Sol est stella clarissima, quae luce sua et terram et lunam illustrat. Neque tota luna sole illustratur, sed tantum ea pars quae vertitur ad solem; cetera pars obscura est. Cum exigua pars lunae tantum videtur, luna 'nova' esse dicitur. Die septimo vel octavo post lunam novam luna dimidia videtur, quae formam habet litterae D. Die quinto decimo post lunam novam luna plena est et formam habet litterae O. Cum luna non lucet, nox obscura est.  Dies mensis primus 'kalendae' nominatur. Dies primus mensis Ianuari dicitur 'kalendae Ianuariae'; is dies anni primus est atque initium anni novi. Diei primo mensis Iulii 'kalendae Iuliae' nomen est; is est dies anni medius.  Dies tertius decimus post kalendas 'idus' nominatur. 'Idus Ianuariae' dies tertius decimus est post kalendas Ianuarias. Item 'idus Februariae' dicitur dies tertius decimus mensis Februarii. Sed 'idus Martiae' dies est quintus decimus mensis Martii, nam mense Martio (item Maio, Iulio, Octobri) idus non dies tertius decimus, sed quintus decimus post kalendas est. Dies nonus ante idus dicitur 'nonae' (nonae Ianuariae: dies quintus Ianuarii; nonae Februariae: dies quintus Februarii; nonae Martiae: dies septimus Martii; cet.) Dies octavus ante kalendas Ianuarias, qui dicitur 'ante diem octavum kalendas Ianuarias', est dies anni brevissimus. Ante diem octavum kalendas Iulias dies anni longissimus est. Ante diem octavum kalendas Apriles (id est die octavo ante kalendas Apriles) nox atque dies aequi sunt; is dies 'aequinoctium' dicitur. Item ante diem octavum kalendas Octobres aequinoctium dicitur, nam eo quoque die nox aequa est atque dies.  Tempora anni sunt quattuor: aestas et hiems, ver et autumnus. Aestas est tempus a mense Iunio ad Augustum, hiems a mense Decembri ad Februarium. Mensis Iunius initium aestatis, December initium hiemis est. Tempus a Martio ad Maium ver dicitur, a mense Septembri ad Novembrem autumnus. Ver a mense Martio initium facit. Autumnus a Septembri incipit.  Aestate dies longi sunt, sol lucet, aer calidus est. Aestas est tempus calidum. Hiems tempus frigidum est. Hieme non solum imber sed etiam nix de caelo cadit. Imber est aqua quae de nubibus cadit. Nix frigidior est quam imber. Hieme montes et campi nive operiuntur. Vere campi nova herba operiuntur, arbores novis foliis ornantur, aves, quae hieme tacent, rursus canere incipiunt. Autumno folia de arboribus cadunt et terram operiunt. In Germania hiemes frigidiores sunt quam in Italia: alta nice operitur tota terra et lacus glacie operiuntur; hieme Germani pueri super glaciem lacuum ludere possunt. Ianuarius mensis anni frigidissimus est. Mense calidissimi sunt Iulius et Augustus. Eo tempore multi Romani urbem relinquunt et villas suas petunt, neque enim totam aestatem in urbe vivere volunt. -
Post Titum Marcus ad ludum advenit, neque is ianuam pulsat antequam intrat. Marcus statim intrat, nec magistrum salutat.  “O Marce!” inquit Diodorus, “Cur tu ianuam non pulsas cum ad ludum venis, nec me salutas cum me vides?”  At Marcus “Ego” inquit “ianuam non pulso cum ad ludum venio, nec te saluto cum te video, quia nec Sextus nec Titus id facit.”  Sextus et Titus: “Quid?”  Marcus (ad Sextum et Titum): “Vos ianuam non pulsatis cum ad ludum venitis, nec magistrum salutatis cum eum videtis. Auditisne id quod dico?”  Tum Sextus et Titus “Id quod dicis” inquiunt “verum non est: nos ianuam pulsamus cum ad ludum venimus, et magistrum salutamus cum eum videmus. Nonne verum dicimus, magister?”  Magister: “Vos verum dicitis. Quod Marcus dicit non est verum. Discipulus improbus es, Marce! Necesse est te punire. Statim ad me veni!”  Diodorus, magister severus, tergum pueri virga verberat. (Tergum est posterior pars corporis.) Tergum dolet Marco, neque ille lacrimat, nam lacrimare puero Romano non convenit.  Marcus clamat: “Ei! Iam satis est! Desine, magister!”  Magister puerum verberare desinit et “Ad sellam tuam redi” inquit, “Atque conside!”  Marcus ad sellam suam redit, neque considit, sed tacitus ante sellam stat.  “Audisne, Marce? Ego te considere iubeo. Cur non considis?” interrogat magister.  Marcus: “Non consido, quod sedere non possum.”  Diodorus: “Cur sedere non potes?”  Marcus: “Sedere non possum, quod mihi dolet... pars tergi inferior in qua sedere soleo.”  Haec verba audientes Titus et Sextus rident.  Diodorus: “Quid ridetis, Tite et Sexte?”  Titus: “Ridemus, quod Marco dolet...”  Diodorus: “Tacete! Eam corporis partem nominare non convenit! - Sed ubi est frater tuus, Marce?”  Marcus: “Is domi est apud matrem suam. Quintus dicit 'se aegrum esse'.”  Diodorus: “Si aeger est, in ludum ire non potest. At vos bene valetis. Iam aperite libros!”  Titus: “Marcus meum librum habet.”  Diodorus: “Quid tu librum Titi habes, Marce?”  Marcus: “Ego eius librum habeo, quod is meum malum habet. Redde mihi malum meum, Tite!”  Titus ridens “Malum” inquit “tibi reddere non possum, id enim iam in ventre meo est!”  Marcus iratus Titum pulsare incipit, sed magister “Desine, Marce!” inquit, “Titus tibi malum dare non potest, at ego tibi malum dare possum, nisi hic et nunc Tito librum reddis!”  Marcus Tito librum reddit.
Hi versus magnum risum movent. Tum vero Cornelius “Bene quidem” inquit “et iocose scripsit Catullus, nec tamen versus eius comparandi sunt cum epigrammatis sale plenis quae Martialis in inimicos scripsit. Semper libros Martialis mecum in sinu fero.”  Ab omnibus rogatus ut epigrammata recitet, Cornelius libellum evolvit et “Incipiam” inquit “a versibus quos poeta de suis libellis scripsit:  Laudat, amat, cantat nostros mea Roma libellos,  meque sinus omnes, me manus omnis habet.  Ecce rubet quidam, pallet, stupet, oscitat, odit.  Hoc volo: nunc nobis carmina nostra placent.”  Post hoc principium Cornelius aliquot epigrammata Martialis recitat, in iis haec quae scripta sunt in alios poetas:  Cur non mitto meos tibi, Pontiliane, libellos?  Ne mihi tu mittas, Pontiliane, tuos. - Versiculos in me narratur scribere Cinna.  Non scribit, cuius carmina nemo legit. - Nil recitas et vis, Mamerce, poeta videri.  Quidquid vis esto, dummodo nil recites!  Ecce alia epigrammata Martialis quae Cornelius convivis attentis atque delectatis recitat:  Non amo te, Sabidi, nec possum dicere quare. Hoc tantum possum dicere: non amo te! - Nil mihi das vivus, dicis 'post fata daturum.' Si non es stultus, scis, Maro, quid cupiam! - 'Esse nihil' dicis quidquid petis, improbe Cinna.  Si nil, Cinna, petis, nil tibi, Cinna, nego! - Nescio tam multis quid scribas, Fauste, puellis.  Hoc scio, quod scribit nulla puella tibi!  Sequuntur epigrammata quibus deridentur feminae, praecipue anus, ut Laecania et Paula:  Thais habet nigros, niveos Laecania dentes.  Quae ratio est? Emptos haec habet, illa suos! - Nubere vis Prisco: non miror, Paula: sapisti.  Ducere te non vult Priscus: et ille sapit! - Nubere Paula cupit nobis, ego ducere Paulam  nolo: anus est; vellem, si magis esset anus!  Ceteris ridentibus “Quid ridentis?” inquit Paula, “Num haec in me, uxorem formosam atque puellam, scripta esse putatis?”  Cornelius: “Minime, Paula. Nec scilicet in te, sed in Bassam scriptum est hoc:  Dicis formosam, dicis te, Bassa, 'puellam'.  Istud quae non est dicere, Bassa, solet!”  Hoc audiens erubescit Paula atque ceteri convivae risum vix tenent. Cornelius vero prudenter “Non omnia” inquit “iocosa sunt carmina Martialis. Ecce duo versus de fato viri pauperis, et quattuor in Gelliam, quae coram testibus lacrimas effundit super patrem mortuum:  Semper pauper eris, si pauper es, Aemiliane.  Dantur opes nullis nunc nisi divitibus. - Amissum non flet cum sola est Gellia patrem;  si quis adest, iussae prosiliunt lacrimae!  Non luget quisquis laudari, Gellia, quaerit:  ille dolet vere, qui sine teste dolet.”  Centum fere epigrammatis recitatis, Cornelius cum hoc finem facit recitandi:  Cui legisse satis non est epigrammata centum, nil illi satis est, Caedicione, mali!  Rident omnes et Cornelio valde et diu plaudunt.
Ecce Iulius ad villam advenit. Servi lecticam ante ostium ponunt. Pater filios salutat: “Salvete, filii!” et a filiis salutatur: “Salve, pater!”  Iulius ambulat ad ostium, quod ab ostiario aperitur. Dominus per ostium in villam intrat. Post eum veniunt Syrus et Leander, qui duos saccos portant. Ostiarius post eos ostium claudit. Ursus et Davus cum lectica vacua discedunt.  Pueri saccos plenos qui a servis portantur vident et interrogant: “Quid inest in saccis?”  Iulius respondet: “In sacco quem Leander portat mala insunt. Hic saccum pone, Leander!”  Leander saccum ponit ante Iulium, qui aperit eum.  Iulius: “Videte, pueri: hic saccus plenus malorum est.”  Iulius malum e sacco sumit et se vertit ad Marcum: “Ecce malum tuum, Marce.” Iulius Marco malum dat. Pater filio suo magnum malum dat. Iam Marcus malum habet, neque Quintus malum habet. Iulius Quintum ad se vocat et ei malum dat. Iulius Quinto malum dat. Iam et Marcus et Quintus mala habent.  Marcus: “Quid inest in sacco Syri?”  Iulius: “In sacco eius pira insunt. Aperi saccum, Syre! Videte, pueri: hic saccus plenus est pirorum.” Iulius duo pira e sacco sumit: “Ecce pirum tuum, Marce, et tuum, Quinte.” Pater filiis suis pira dat. Filii, qui iam non solum mala, sed etiam pira habent, laeti sunt. Servi autem neque mala neque pira habent.  Quintus: “Etiam servis da mala et pira, pater!”  Iulius Syrum et Leandrum servos ad se vocat et iis mala et pira dat. Dominus servis mala et pira dat.
Marcus atrium intrans non statim a patre suo cognoscitur, sed cum primum filius patrem salutavit, Iulius vocem filii cognoscit. Tum cruorem in facie eius conspiciens exclamat pater: “O mi fili! Quis te pulsavit?”  Marcus: “Bos iratus cornu me pulsavit!”  Iulius: “Id verum non est! Is qui te pulsavit cornua non gerit. A quo pulsatus es?”  Marcus: “A Sexto pulsatus sum.”  Iulius: “Intellegebam te non cornibus, sed pugnis pulsatum esse. At cur tu pulsatus es? Certe non sine causa Sextus te pulsavit. Incipe ab initio: ille primum a te pulsatus est!”  Marcus: “Minime! Primum ille me pugno pulsavit sine causa, deinde ego illum pulsavi!”  Iulius: “Tune solus Sextum pulsavisti?”  Marcus: “Ego et Titus eum pulsavimus.”  Iulius: “Quid? Vos duo unum pulsavistis? Duo cum uno pugnavistis?”  Marcus se et Titum excusare conatur: “At pugnavimus cum puero maiore. Solus Sextum vincere non possum, nam is multo maior ac validior est quam ego. Sextus tam validus est quam bos!”  Iulius: “Et tu tam sordidus es quam porcus! Cur sordida est vestis tua nova? Humine iacuisti?”  Marcus: “Humi iacui: Sextus me tenuit. Sed is quoque humi iacuit: nos eum tenuimus!”  Iulius: “Iam satis audivi de pugna vestra indigna. Nam certe non decet pulsare puerum minorem, sed duos pueros cum uno pugnare indignissimum est - hoc nullo modo excusari potest! Noli mihi plus narrare de hac re! Age, i in cubiculum tuum ac muta vestimenta! Davus tibi alia vestimenta dabit.”  Marcus Davum sequitur in cubiculum, ubi cruorem et sordes e facie, manibus, genibus lavat ac vestimenta mutat. Puer vestem sordidam ponit aliamque vestem mundam et candidam induit.  Interim Aemilia atrium intrat. Mater familias statim sordes et vestigia Marci in solo conspicit et “Sordidum est hoc solum!” inquit, “Aliquis pedibus sordidis in solo mundo ambulavit! Quis per ostium intravit? aliquis e familia nostra?”  “Porcus intravit!” ait Iulius.  Aemilia: “Quid ais?”  Iulius: “Porcum intravisse aio.”  Aemilia: “Ain' tu? Porcusne atrium intravit?”  Iulius: “'Porcus' qui intravit est tuus Marcus filius!” Iulius 'Marcum intravisse' dicit, at non dicit 'eum a Sexto pulsatum esse et humi iacuisse.'  Aemilia, quae iam intellegit puerum sordidum a patre 'porcum' appellatum esse, “Ubi est Marcus?” inquit, “Cur nondum me salutavit?”  Iulius: “Marcus lavatur et vestem mutat.”
Tandem puer 'cenam paratam esse' nuntiat. “Triclinium intremus!” inquit Iulius, atque convivae laeti trclinium floribus exornatum et veste pulcherrima stratum intrant. Rosae et lilia et alia multa florum genera in mensa sparsa sunt inter vasa et pocula argentea; nec enim quidquam nisi argentur mensam decet viri nobilis. (Argentum quidem minoris pretii est quam aurum, nec vero quisquam ex vasis aureis cenat nisi homines divitissimi atque gloriosi, ut reges Orientis.)  Iulius, dominus convivii, cum Aemilia in lecto medio accumbit; in aliis duobus lectis bini convivae accumbunt: Cornelius et Fabia in lecto summo ad sinistram Iulii, Orontes et Paula ad dextram Aemiliae in lecto imo. Tum demum incipit cena.  Primum ova convivis apponuntur; deinde pisces cum holeribus; sequitur caput cenae: porcus quem Iulius ipse e grege elegit; postremo mensa secunda: nuces, uvae, varia genere malorum. Cibus optimus est atque convivis placet, maxime vero laudatur caro porci, quam minister cultro acuto secat convivis spectantibus.  “Haec caro valde mihi placet” inquit Fabia cum primum carnem gustavit, “Cocus iste sane negotium suum scit.”  “Ego cocum non laudo” inquit Orontes et salem carni aspergit, “qui sale non utitur! Optima quidem est caro, sed sale caret.” Orontes cibum sale aspergere solet, ut sitim augeat! (Sal est materia alba quae in mari et sub terra invenitur.)  Iam ministri vinum et calidam in pocula fundunt. Romani vinum cum aqua miscent neque vinum merum bibere solent. Solus Orontes, cui non placet vinum mistum, merum potat, sed is Graecus est atque libertinus. (Libertinus est qui servus fuit et liberatus est; in lecto imo accubant libertini.)  Iulius poculum tollens “Ergo bibamus!” inquit, “Hoc vinum factum est ex optimis uvis mearum vinearum. Nec vinum meum peius esse mihi videtur quam vinum illud Falernum quod vinum Italiae optimum habetur.” (Falernum est vinum ex agro Falerno, regione Campaniae.)  Statim Cornelius “Sane optimum” inquit “vinume st tuum, etiam melius quam Falernum”, itemque Fabia “Sane ita est” inquit, nam ea omnibus de rebus idem sentit quod maritus.  At Paula vinum gustans “Hoc vinum” inquit “nimis acerbum est: os mihi contrahitur. Ego vinum dulce amo; semper mel vino misceo.” Statim minister mel apportat, quod Paula in poculum suum fundit. (Mel est quod apes ex floribus quaerunt; nihil melle dulcius est.)  Iulius: “Idem non omnibus placet. Sed quidnam tu sentis, Orontes? Utrum vini genus melius esse tibi videtur, Falernum an Albanum?”  “Equidem” inquit Orontes “sententiam meam non ante dicam quam utrumque gustavero.”  Ad hoc Iulius “Recte me mones” inquit “unum vini genus parum esse in bona mensa. Profecto utrumque gustabis. Age, puer, profer Falernum quod optimum habeo! Tum demum hoc vinum cum illo comparare poterimus, cum utrumque gustaverimus. Ergo pocula exhaurite, amici! Cum primum meum vinum potaveritis, Falernum potabitis!”  Poculum Orontis primum Falerno completur, nam is iam pridem poculum suum exhausit. Deinde ministri Falernum in cetera pocula fundunt. Omnes, postquam vinum gustaverunt, idem sentiunt: vinum Falernum multo melius esse vino Albano! Cornelius et Orontes inter se aspiciunt. Neuter eorum sententiam suam aperte dicere audet.  Tum Orontes sic incipit: “Nescio equidem utrum melius sit. Dulcius quidem est Falernum, nec vero tuum vinum nimis acerbum esse censeo...”  At Cornelius prudenter “Utrumque” inquit “aeque bonum est. Neutrum melius esse mihi videtur.”
Medus, qui legere non didicit, Lydiae librum reddit eamque rogat ut aliquid sibi legat; quae continuo librum evolvit et “Legam tibi” inquit “de viro claudo cui Iesus imperavit ut surgeret et tolleret lectum suum et domum ambularet.”  Medus: “Modo dixisti 'Christum etiam mortuis imperavisse ut surgent et ambularent.' Plura de ea re audire cupio.”  Lydia: “Audi igitur quod scriptum est de Iairo, principe quodam Iudaeorum, qui Iesum rogavit ut filiam suam mortuam suscitaret:  Ecce princeps unus accessit, nomine Iairus, et adorabat eum dicens: “Filia mea modo mortua est, sed veni, impone manum tuam super illam, et vivet.” Et surgens Iesus sequebatur eum cum discipulis suis. - Et veniens Iesus in domum principis, videns tibicines et turbam tumultuantem, dicebat: “Discedite! Non enim mortua est puella, sed dormit.” Et deridebant eum. Et, eiecta turba, intravit et tenuit manum eius dixit: “Puella, surge!” Et surrexit puella. Et exiit fama haec in universam terram illam.  Medus: “Per deos immortales! Si hoc verum est, princeps omnium deorum est deus tuus; neque enim ullus deus Romanus hominem mortalem ab Inferis suscitare potest - ne Iuppiter quidem tantam potestatem habet, etsi ille deus maximus habetur.”  Lydia: “Est ut dicis; nec solum deus princeps, sed Deus unus et solus est ille. Totus mundus in potestate Dei est, et caelum et terra et mare.”  Hic gubernator, qui sermonem eorum exaudivit, “Tanta” inquit, “unius dei potestas non est. Nam tres dii, Neptunus, Iuppiter, Pluto, mundum universum ita inter se diviserunt, ut Iuppiter rex caeli esset, rex maris esset Neptunus, Pluto autem regnaret apud Inferos, ubi animae mortuorum velut umbrae versari dicuntur.”  Medus: “Num quis tam stultus est ut ista vera esse credat? Perge legere e libello tuo, Lydia!”  Lydia iterum librum evolvit et “Ecce” inquit “quod narratur de Christo super mare ambulante:  Navicula autem in medio mari iactabatur fluctibus, erat enim ventus contrarius. Quarta autem vigilia noctis venit ad eos Iesus ambulans super mare. Discipuli autem videntes eum super mare ambulantem turbati sunt dicentes: “Phantasma est!” et prae timore clamaverunt. Statimque Iesus locutus est eis dicens: “Constantes estote! Ego sum. Nolite timere!” Respondens autem ei Petrus dixit: “Domine, si tu es, iube me ad te venire super aquam!” At ipse ait: “Veni!” Et discendens Petrus de navicula ambulabat super aquam, ut veniret ad Iesum. Videns vero ventum validum timuit, et incipiens mergi clamavit dicens: “Domine! Salvum me fac!” Et continuo Iesus extendens manum apprehendit eum, et ait illi: “Quare dubitasti?” Et ascendentibus eis in naviculam, cessavit ventus. Qui autem in navicula erant venerunt et adoraverunt eum dicentes: “Vere filius Dei es.”
Tum vero Syra, quae eo ipso tempore peristylum intrat una cum Iulia, dominae in ostio occurrit.  Aemilia ante Syram et Iuliam consistens “Quid vultis?” inquit, “Cur non manetis in horto?”  Syra: “Quia mox imbrem habebimus: ecce caelum nubibus atris operitur. Si in horto manebimus, umidae erimus. Vos quoque umidi eritis, domini, si hic in peristylo manebitis.”  Iulius caelum spectans “Recte dicis” inquit, “Illae nubes imbrem afferent. Venite mecum in atrium! Mox sol rursus lucebit.”  Iulius atrium intrat; Aemilia eum sequitur una cum Iulia et Syra. In atrio Iulius et Aemilia silentes imbrem in impluvium cadentem aspiciunt. Iulia silentium parentum animadvertit, et “Quid siletis?” inquit, “Estisne tristes? Ego vos consolabor!”  Aemilia: “Cogitamus de... miseris nautis, quorum officium est navigare, sive mare tranquillum sive turbidum est. Multi nautae nunc in mare merguntur, dum res necessarias ex terris alienis in Italiam advehere conantur. O, miseros nautas, qui numquam domum revertentur! O, miseros liberos nautarum, qui post hanc tempestatem patre suos non videbunt!”  Iulia: “Ego laetor quod pater meus nauta non est et domi apud nos manere potest.”  Iulius, qui cras Romam ibit, “Non semper” inquit “mihi licet apud vos manere, Iulia. Necesse est mihi cras rursus a vobis discedere, nec vero in terras alienas ibo, ut nauta.”  Iulia: “Quo ibis, tata? Quando reverteris? Ego et mamma te sequemur!”  Iulius: “Quare me sequemini? Romam proficiscar, unde tertio quoque die revertar, si potero.”  Iulia: “Noli a nobis discedere! Vel si necesse erit domo abire, non modo tertio quoque die, sed cotidie ad nos reverti debes. Hoc postulo a te! Nolo te carere, tata. Cotidie tibi occurram.”  Iulius: “Audisne, Aemilia? Iulia dicit 'se patre suo carere nolle', ergo me non minus diligit quam te. Atque ego profecto filiam meam aeque diligo ac filios, nec alteram filiam minus diligam.”  Iulia: “Quam 'alteram filiam' dicis? Mihi soror non est.”  Iulio silente, Aemilia “Nonne gaudebis, Iuliola” inquit, “si parvulam sororem habebis?”  Iulia: “Sororem habere nolo! Nam si sororem habebo, ea sola a vobis amabitur, ego non amabor!”  Aemilia: “Certe tu non minus a nobis amaberis: tu et parvula soror aeque amabimini.”  Iulia: “Si aeque amabimur, laeto ero. Sed multo magis laetabor, si fratrem habebo, mamma! Nonne tu quoque laetaberis, tata, si filiolum habebis?”  Iulius silet. Aemilia vero, antequam Iulia silentium patris animadvertit, “Noli dicere 'tatam' et 'mammam', Iuliola!” inquit, “Ea nomina a te audire nolumus. Ita loquuntur parvuli infantes, nec sermo infantium te decet. 'Patrem' et 'matrem' dicere oportet.”  Iulia: “Si infans non sum, nolite me 'Iuliolam' vocare! Id nomen me non decet. Mihi nomen est 'Iulia'.”  Aemilia: “Recte dicis, Iulia. Tu igitur a nobis 'Iulia' vocaberis, et nos a te 'pater' et 'mater' vocabimur.”  Iulia: “Ita semper a me vocabimini, tata et mamma!”
Tum Iulius, qui artis poeticae studiosus est, “Ovidius ipse” inquit “id dicit. Ecce principium carminis quod scripsit ad amicam secum in circo sedentem:  Non ego nobilium sedeo studiosus equorum; cui tamen ipsa faves vincat ut ille precor. Ut loquerer tecum veni tecumque sederem, ne tibi non notus quem facis esset amor. Tu cursus spectas, ego te - spectemus uterque quod iuvat, atque oculos pascat uterque suos!”  Cornelius: “Ego memoria tenero versus Ovidii de puella quae poetam industrium prohibebat bellum Troianum canere et fatum regis Priami:  Saepe meae “Tandem” dixi “discede!” puellae - in gremio sedit protinus illa meo. Saepe “Pudet!” dixi. Lacrimis vix illa retentis “Me miseram! Iam te” dixit “amare pudet?”  Implicuitque suos circum mea colla lacertos et, quae me perdunt, oscula mille dedit! Vincor, et ingenium sumptis revocatur ab armis, resque domi gestas et mea bella cano.”  Fabia: “Iste poeta viris solis placet. Me vero magis iuvant carmina bella quae Catullus scripsit ad Lesbiam amicam. Si tibi libet, Iuli, recita nobis e libro Catulli.”  “Libenter faciam” inquit Iulius, “sed iam nimis obscurum est hoc triclinium; in tenebris legere non possum. Lucernas accendite, servi!”  Lucernis accensis, Iulius librum Catulli proferri iubet, tum “Incipiam” inquit “a carmine de morte passeris quem Lesbia in deliciis habuerat:  Lugete, o Veneres Cupidinesque, et quantum est hominum venustiorum: passer mortuus est meae puellae, passer, deliciae meae puellae, quem plus illa oculis suis amabat; nam mellitus erat suamque norat ipsam tam bene quam puella matrem, nec sese a gremio illius movebat, sed circumsiliens modo huc modo illuc ad solam dominam usque pipiabat. Qui nunc it per iter tenebricosum illuc, unde negant redire quemquam. At vobis male sit, malae tenebrae Orci, quae omnia bella devoratis: tam bellum mihi passerem abstulistis. O factum male! O miselle passer! tua nunc opera meae puellae flendo turgiduli rubent ocelli!  “His versibus ultimis poeta veram rationem doloris sui reddit: quod oculi Lesbiae lacrimis turgidi erant ac rubentes! Tunc enim Catullus Lesbiam solam amabat atque amorem suum perpetuum fore credebat. Ecce aliud carmen quo mens poetae amore accensa demonstratur:  Vivamus, mea Lesbia, atque amemus, rumoresque senum severiorum omnes unius aestimemus assis! Soles occidere et redire possunt - nobis, cum semel occidit brevis lux, nox est perpetua una dormienda. Da mi basia mille, deinde centum, dein mille altera, dein secunda centum, deinde usque altera mille, deinde centum! Dein, cum milia multa fecerimus, conturbabimus illa, ne sciamus, aut ne quis malus invidere possit, cum tantum sciat esse basiorum.  “Catullus Lesbiam uxorem ducere cupiebat, nec vero illa Catullo nupsit, etsi affirmabat 'se nulli alii viro nubere malle.' Mox vero poeta de verbis eius dubitare coepit:  Nulli se dicit mulier mea 'nubere malle quam mihi, non si se Iuppiter ipse petat!' Dicit. Sed mulier cupido quod dicit amanti, in vento et rapida scribere oportet aqua!  “Postremo poeta intellexit Lesbiam infidam et amore suo indignam esse, neque tamen desiit eam amare. Ecce duo versus qui mentem poetae dolentem ac dubiam inter amorem et odium demonstrant:  Odi et amo. quare id faciam, fortasse requiris? Nescio, sed fieri sentio et excrucior!”  His versibus recitatis convivae diu plaudunt.  Tum Paula “Iam satis” inquit “audivimus de amando et de dolendo. Ego ridere malo, neque iste poeta risum excitat. Quin versus iocosos recitas nobis?”  Cui Iulius “At Catullus” inquit “non tantum carmina seria, sed etiam iocosa scripsit. Ecce versus quibus poeta pauper quendam amicum divitem, nomine Fabullum, ad cenam vocavit:  Cenabis bene, mi Fabulle, apud me paucis, si tibi di favent, diebus, - si tecum attuleris bonam atque magnam cenam, non sine candida puella et vino et sale et omnibus cachinnis. Haec si, inquam, attuleris, venuste noster, cenabis bene - nam tui Catulli plenus sacculus est aranearum.”
Pars navis posterior puppis dicitur. In puppi sedet nauta qui navem gubernat. Quomodo navis in medio mari gubernari potest, cum terra nulla videtur? Gubernator caelum spectat: in alto mari sol aut stellae ei duces sunt. Ea pars caeli unde sol oritur dicitur oriens. Partes caeli sunt quattuor: oriens et occidens, meridies et septentriones. Occidens est pars caeli quo sol occidit. Meridies dicitur ea caeli pars ubi sol meridie videtur; pars contraria septentriones appellatur a septem stellis quae semper in ea caeli parte stant. Iis qui ad septentriones navigant, oriens a dextra est, a sinistra occidens, meridies a tergo. Oriens et occidens partes contrariae sunt, ut meridies et septentriones. -  Hodie caelum serenum et ventus secundus est. Naves multae simul e portu Ostiensi egrediuntur. Inter eos homines qui naves conscendunt est Medus, qui ex Italia proficiscitur cum amica sua Lydia. Medus, qui Graecus est, in patriam sua redire vult. Graecia non modo ipsius patria est, sed etiam Lydiae.  Medus et Lydia ex Italia proficiscentes omnes res suas secum ferunt: pauca vestimente, paulum cibi nec multum pecuniae. Praeterea Lydia parvum librum fert, quem sub vestimentis occultat.  Sole oriente navis eorum e portu egreditur multis hominibus spectantibus. Navis plenis velis altum petit. Aliae naves eam sequuntur.  Medus in puppim ascendit. Lydia eum sequitur. Ex alta puppi solem orientem spectant. Iam procul abest Ostia, homine qui in portu sunt vix oculis cerni possunt. Medus montem Albanum, qui prope villam Iulii situs est, cernit et “Vale, Italia!” inquit, “Valete montes et valles, campi silvaeque! Ego in terram eo multo pulchriorem, in patriam meam Graeciam!” Medus laetatur neque iam dominum suum severum veretur.  Lydia colles in quibus Roma sita est procul cernit et “Vale, Roma!” inquit, “Non sine lacrimis te relinquo, nam tu altera patria es mihi.” Lydia vix lacrimas tenere potest.  Medus faciem Lydiae intuetur et “Nonne gaudes” inquit, “mea Lydia, quod nos simul in patriam nostram redimus?”  Lydia Medum intuens “Gaudeo” inquit “quod mihi licet tecum venire. At non possum laetari quod omnes amicas meas Romanas relinquo. Sine lacrimis Roma proficisci non possum.” De oculis Lydiae lacrimae labuntur.  Medus eam complecitur et “Terge oculos!” inquit, “Ego, amicus tuus, qui te amo, tecum sum. In patriam nostram imus, ubi multi amici nos opperiuntur.” His verbis Medus amicam sua tristem consolatur.  Paulo post nihil a nave cernitur praeter mare et caelum. Medus gubernatorem interrogat: “Quam in partem navigamus?” Ille respondet: “In meridiem. Ecce sol oriens mihi a sinistra est. Sole duce navem guberno. Bene navigamus vento secundo atque caelo sereno.”
Iulia: “Ubi habitat Aemilius?”  Iulius: “Aemilius in castris habitat mille passus a fine imperii. Castra sunt militum oppidum.”  Marcus: “Quam longus est passus?”  Iulius: “Unus passus est quinque pedes, ergo mille passus sunt quinque milia pedum. In castris Aemilii sex milia militum habitant. Nullae feminae aut pueri illic habitant, nec enim feminae puerique militare possunt. Circum castra fossa et vallum longum et altum est.”  Marcus: “Quam altum est vallum castrorum.”  Iulius: “Prope decem pedes altum est, et duo milia passuum longum. Quattuor portae per vallum in castra ducunt. Inter duas portas est via lata, quae castra in duas partes dividit; ea via centum pedes lata est.  “In bello portae castrorum clauduntur. Cum exercitus Germanorum castra oppugnat, Romani castra defendunt: vallum ascendunt ac pila in Germanos iaciunt. Illi autem nec pila in castra iacere possunt, quod fossa nimis lata et vallum nimis altum est, nec vallum ascendere, quod Romani pilis et gladiis vallum defendunt. Hostes castra nostra expugnare non possunt.  “Ecce portae aperiuntur atque equitatus noster in hostes impetum facit. Barbari perterriti, qui impetum equitatus sustinere non possunt, arma ad terram iaciunt atque in magnas silvas fugiunt.  “Miles Romanus, qui hostem armatum accurrere videt, non ab eo fugit, sed armis se defendit. Milites Romani fortes sunt. Miles fortis hostem non metuit, sed sine metu impetum in hostem facit. Aemilius, avunculus vester, miles fortis est.  “Circum imperium Romanum multi sunt hostes. Castra et oppida nostra ab hostibus oppugnantur neque expugnantur, nam milites nostri provincias ac patriam nostram a Germanis et ab aliis hostibus defendunt.”  Marcus: “Etiam Germani suam patriam defendunt.”  Iulius: “Sed patria nostra pulchrior est quam illorum! Atque Germani homines barbari sunt.”  Marcus: “Nonne fortes sunt Germani?”  Iulius: “Fortes sunt illi, sed Romani fortiores sunt, nec arma Germanorum tam bona sunt quam nostra. Scutum eorum nimis parvum est, pilum nimis longum et grave; nec enim pilum tam grave procul iaci potest. Itaque pilum nostrum breve et leve est - brevius et levius quam pilum Germanorum. Milites Romani bene pugnant, quod pila eorum brevia et levia sunt, non longa et gravia ut Germanorum. Patria nostra bonis armis defenditur. Nullus hostis Romam expugnare potest.”  Marcus: “Cur Romani Germaniam non expugnant?”  Iulius: “Germania non solum armis defenditur, sed etiam altis montibus, magnis silvis atque latis et altis fluminibus.”
SCAENA PRIMA Personae: Iulia, Marcus, Quintus.  Iulia cantat: "Lalla." Iulia laeta est.  Marcus: "St!" Marcus laetus non est.  Iulia cantat: "Lalla, lalla."  Marcus: "Ssst!" Marcus iratus est.  Iulia cantat: "Lalla, lalla, lalla."  Marcus Iuliam pulsat. Iam Iulia non cantat, sed plorat: "Uhuhu!"  Marcus ridet: "Hahahae!"  Quintus Marcum videt. Marcus non videt Quintum.  Quintus: "Quid? Marcus puellam pulsat - et ridet!"  Quintus iratus est et Marcum pulsat! Iam non ridet Marcus. Marcus iratus pulsat Quintum.  Iulia: "Ubi est mater?" Iulia Aemiliam non videt.  Iulia Aemiliam vocat: "Mater Marcus Quintum pulsat!"  Marcus (iratus): "St!" Marcus Iuliam pulsat.  Iulia plorat et Amiliam vocat: "Mamma! Mam-ma! Marcus me pulsat!"  Aemilia venit.
In Italia multae et magnae viae sunt: via Appia, via Latina, via Flaminia, via Aurelia, via Aemilia. Via Appia est inter Romam et Brundisium; via Latina inter Romam et Capuam; via Flaminia inter Romam et Ariminum; via Aurelia inter Romam et Genuam; via Aemilia inter Ariminum et Placentiam. Brundisium, Capua, Ariminum, Genua, Placentia, Ostia magna oppida sunt. Ubi est Ostia? Ostia est prope Romam. Tusculum quoque prope Romam est Brundisium non est prope Romam, sed procul ab Roma: via Appia longa est. Via Latina non tam longa est quam via Appia. Quam longa est via Flaminia? Neque ea tam longa est quam via Appia. Tiberius fluvius non tam longus est quam fluvius Padus.  Circum oppida muri sunt. Circum Romam est murus antiquus. In muro Romano duodecim portae sunt. Porta prima Romana est porta Capena. Circum oppidum Tusculum murus non tam longus est quam circum Romam.  Villa Iulii est prope Tusculum. Ab oppido Tusculo ad villam Iulii non longa via est. Ecce Iulius et quattuor servi in via. Iulius ab oppido ad villam suam it. Dominus et servi ab oppido ad villam eunt. Dominus in lectica est. Duo servi lecticam cum domino portant. Servi qui lecticam portam sunt Ursus et Davus. Iulius non in via ambulat, servi eum portant. Syrus et Leander ambulant. Syrus saccum portat et Leander quoque saccum portat: Syrus et Leander duos saccos in umeris portant. Sacci quos Syrus et Leander portant magni sunt, sed saccus quem Syrus portat non tam magnus est quam saccus Leandri. Quattuor servi dominum et duos saccos ab oppido ad villam vehunt.  Iulius in lectica est inter Ursum et Davum. Ursus est ante Iulium, Davus post eum est. Syrus et Leander non ante lecticam, sed post lecticam ambulant. Venitne Iulius a villa? Non a villa venit. Unde venit Iulius? Ab oppido venit. Quo it Iulius? Ad villam it. Post eum Tusculum est, ante eum est villa.  Iulius solus non est, nam quattuor servi apud eum sunt. Medus non est apud dominum, nam is dominum iratum timet. Medus est malus servus qui nummos domini in sacculo suo habet. Dominus servos malos baculo verberat; itaque servi mali dominum et baculum eius timent. Davus autem bonus servus est, neque is Medum amat. Davus amicus Medi non est, nam servus bonus et servus malus non amici, sed inimici sunt. Medus est inimicus Davi. Ursus autem amicus Davi est.
Davus Quintum in lecto iacentem relinquit et cubiculum Marci intrat. Marcus adhuc dormit. Davus ad puerum dormientem adit eumque excitat. Quomodo servus puerum excitat? In aureum pueri dormientis magna voce clamat: “Marce! Mane est!” Eo modo excitatur Marcus, et oculos aperiens servum apud lectum stantem videt. Iam neuter e duobus pueris dormit.  “Hora prima est” inquit Davus, “Surge e lecto!”  Marcus e lecto surgit. Iam non cubat in lecto, sed ante lectum stat. Marcus Davum aquam afferre iubet: “Affer mihi aquam ad manus!”  Servus Marco aquam affert et “Ecce aqua” inquit, “Lava faciem et manus! Manus tuae sordidae sunt.”  Marcus primum manus lavat, deinde faciem.  Davus: “Aures quoque lava!”  “Sed aures” inquit Marcus “in facie non sunt!”  Davus: “Tace, puer! Non modo faciem, sed totum caput lava! Merge caput in aquam!”  Marcus caput totum in aquam mergit atque etiam aures et capillum lavat. Iam totum caput eius purum est. Aqua non est pura, sed sordida.  Aqua qua Marcus lavatur frigida est; itaque puer manus et caput solum lavat, non totum corpus. Mane Romani faciem et manus aqua frigida lavant; post meridiem totum corpus lavant aqua calida.  Marcus caput et manus tergens Davum interrogat: “Cur frater meus tam quietus est?”  Davus respondet: “Quintus adhuc in lecto est.”  Marcus: “In lecto? Quintus, qui ante me surgere solet adhuc dormit! Excita eum!”  “Non dormit” inquit Davus, “Frater tuus vigilat, nec surgere potest, quod pes et caput ei dolet.”  Marcus: “Mihi quoque caput dolet!  Davus: “Tibi nec caput nec pes dolet! Caput valens non dolet nec membra valentia.”  Per fenestram apertam intrat aer frigidus. Marcus friget, quod corpus eius nudum est (id est sine vestimentis); itaque Marcus vestimenta sua a servo poscit: “Da mihi tunicam et togam! Vesti me!” Davus puero frigenti tunicam et togam dat, neque eum vestit: necesse est puerum ipsum se vestire. Marcus primum tunicam induit, deinde togam. Puer iam nudus non est.
Tum vero Lydia ad Medum versa “Modo te interrogavi” inquit “tuane esset pecunia qua hunc anulum emisti. Cur nondum mihi respondisti?”  Ita repente interrogatus Medus 'se pecuniam e sacculo domini surripuisse' confitetur.  “O Mede!” exclamat Lydia, “Fur es! Iam me pudet te, furem nequissimum, amavisse!”  At Medus “Noli” inquit “me furem appellare, mea Lydia! Dominus enim aliquid peculii mihi debebat. Peculium debitum sumere furtum non est.”  Sed Lydia pergit eum furti accusare: “Furtum fecisti, Mede! Frustra te excusare conaris.”  Medus: “Si furtum feci, tua causa id feci. Eo enim consilio nummos surripui ut donum pretiosum tibi emerem. Nonne hoc beneficium potius quam maleficium esse tibi videtur?”  Lydia: “Facile est aliena pecunia dona pretiosa emere. Tale donum me non delectat. Hunc anulum iam gerere nolo: in mare eum abiciam!” Hoc dicens Lydia anulum de digito detrahit, sed gubernator protinus bracchium eius prehendit. Simul Medus anulum e manu Lydiae lapsum capit.  Lydia irata exclamat: “Abstine manum, nauta!” at ille “Noli stulte agere!” inquit, “Nemo tibi anulum ita abiectum reddet - nisi forte tam felix eris quam Polycrates, tyrannus Samius, cuius anulus, quem ipse in mare abiecerat, mirum in modum inventus est non in fundo maris, sed in ventre piscis!”  Lydia: “Cur ille tyrannus anulum suum abiecit?”  Gubernator: “Anulum abiecit, cum sese nimis felicem esse censeret. Nihil mali umquam ei acciderat ac tanta erat potestas eius, tanta gloria tantaeque divitiae, ut non solum alii tyranni, sed etiam di immortales ei inviderent. Tum amicus eius, rex Aegypti, cum felicitatem atque gloriam eius ingentem videret, tyranno suasit, ut iacturam faceret eius rei qua maxime omnium delectabatur: ita deorum invidiam averti posse sperabat. Polycrates igitur navem conscendit et anulum quem pretiosissimum habebat in mare abiecit.  “Paucis post diebus aliqui piscator in eodem mari piscem cepit qui tam formosus erat ut piscator eum non venderet, sed tyranno donaret. Verum antequam piscis ad mensam tyranni allatus est, servus qui piscem secabat ei anulum attulit 'quem in ventre piscis inventum esse' dixit. Polycrates, cum anulum suum recognosceret, maxima laetitia affectus est.”  Medus: “Nemo umquam eo tyranno beatior fuit!”  Gubernator: “Noli quemquam ante mortem beatum dicere! Hoc nos docet fortuna illius tyranni. Polycrates enim paulo post a quodam viro fallaci, qui eum falsis promissis Samo in Asiam allexerat, terribilem in modum  necatus est. Ita nonnumquam vita beata morte miserrima finitur. Varia quidem est hominum fortuna, sed homo prudens bonam et malam fortunam aequo animo fert nec alterius fortunae invidet.”  Dum gubernator loquitur, altera navis procul in mari apparet. Medus eum apprehendit et “Desine loqui!” inquit, “Cura negotium tuum! Quin prospicis? Videsne navem illam velocem quae a septentrionibus nobis appropinquat?”  “Per deos immortales!” inquit gubernator, cum primum navem appropinquantem prospexit, “Illa navis velox nos persequitur. Certe navis praedonum est. Omnia vela date, nautae!”  Navis autem velis solis non tam velociter vehitur quam ante tempestatem, nam vela vento rapido scissa sunt. Itaque gubernator imperat ut navis remis agatur. Mox remis velisque vehitur navis quam velocissime potest, sed tamen altera navis, cuius remi quasi alae ingentes sursum deorsum moventur, magis magisque appropinquat.  Gubernator perterritus exclamat: “O di boni! Quid faciamus? Brevi praedones hic erunt.”  Tum mercator, cum gubernatorem pallidum videat, “Bono animo es!” inquit, “Noli desperare! Spes est, dum anima est.”
Interim Quintus lecto tenetur. Puer aegrotus iterum iterumque super lectum se convertit nec dormire potest sive in latere dextro cubat sive in latere sinistro. Itaque e lecto surgere conatur, sed pes denuo dolere incipit. Puer territus pedes nudos aspicit et “Quid hoc est?” inquit, “Pes dexter multo maior est quam pes laevus!” Quintus miratur quod pedes, qui heri pares erant, hodie tam impares sunt. Tum puer aegrotus in lecto recumbit. Villa quieta est: nullus sonus auditur ab ulla parte; etiam aves, tempestate subita territae, in horto silent.  At subito silentium clamore et strepitu maximo rumpitur, nam Marcus in cubiculo suo, quod iuxta cubiculum Quinti est, magna voce clamat et forem manibus pedibusque percutit. Quintus, qui tantum strepitum miratur, Syram vocat; quae continuo accurrit.  Syra: “Quid est, Quinte? Putavi te dormire.”  Quintus: “Mene dormire per tantum strepitum? Quid agitur, Syra? Quam ob rem Marcus sic clamat ac forem tam valde percutit?”  Syra: “Noli hoc mirari: Marcus forem frangere conatur, quod aliter exire non potest. Sed tu quid agis? Doletne tibi pes adhuc?”  Puer 'pedem sibi dolere' ait: “Valde mihi dolet pes, ob dolorem e lecto surgere non possum.”  Syra: “Tune e lecto surgere conatus es?”  Quintus: “Certe surgere conatus sum, at necesse fuit me continuo recumbere, ita pes doluit. Intuere pedes meos, Syra! Compara eos! Antequam de arbore cecidi, pares erant, nunc pes dexter maior est pede laevo.”  Syra: “Ego non miror pedum tuum aegrum esse, quod de tam alta arbore cecidisti; at miror te crus non fregisse. Facile os frangere potuisti.”  Quintus: “Quis scit? Fortasse os fractum est, nam pedem vix movere possum sine doloribus.”  Syra: “Ossa tua integra sunt omnia. Noli flere! Puerum Romanum sine lacrimis dolorem pati decet.”  Quintus: “Non fleo, etsi dolorem gravem patior. Tristis sum, quod mihi necesse est intus cubare, dum alii pueri foris ludunt. Consolare me, Syra! Conside hic iuxta lectum et loquere mecum!”  Syra iuxta lectum ad latus pueri laevum considit eumque sic consolatur: “Noli tristis esse quod hic intus cubas: immo laetere te non inclusum esse in cubiculo ut fratrem tuum! Nec Marco licet cum aliis pueris ludere.”  Quintus: “Is non aegrotat nec dolores patitur.”  Syra: “Etsi valet, certe tergi dolores passus est.”  Quintus: “Estne verberatus Marcus? Cur ei non licet exire? Quid factum est postquam frater meus domum rediit? Omnia ignoro. Dum hic solus cubo, nihil noscere possum, etsi omnia scire cupio.”
Iulius adhuc in peristylo cum uxore colloquitur. Aemilia fessa in sella considit. Maritus et uxor iam non de tempore praeterito colloquuntur, sed de tempore futuro. Sermo eorum est de rebus futuris.  Iulius, qui iam intellegit Aemiliam novum infantem exspectare, “O Aemilia!” inquit, “Mox parvulum filium habebimus.”  Aemilia: “Filium? Iam duos filios habemus. Ego alteram filiam habere volo, plures quam duos filios nolo! Cur tu filium habere vis, Iuli? Nonne laetus eris, si filiolam habebis? Num parvulam filiam minus amabis quam filium?”  Iulius: “Profecto laetus ero, si alteram filiam habebo. Neminem magis amabo quam parvulum filiam.”  Aemilia: “Iam filios tuos magis amas quam tuam Iuliam filiolam: Marcum et Quintum saepe laudas, sed Iuliam raro laudas, quamquam proba est puella. Vos viri filios modo habere vultis, filias non amatis! Aemilia surgit atque gradum adversus ostium facit.  Iulius: “Mane hic apud me, Aemilia!” Aemilia alterum gradum ad ostium versus facit, tum incerta consistit.  Iulius: “Noli abire! Tecum colloqui volo.”  Aemilia non abit, sed apud maritimum manet. Coniuges colloqui pergunt. Ecce colloquium eorum:  Iulius: “Nos viri non filios tantum, sed etiam filias habere volumus, nec filias minus amamus quam filios. Certe mulieres rarius a liberis suis discedunt...”  Aemilia: “Multae matres infantes suos apud nutrices relinquunt, ego vero manebo apud infantem meum: numquam ab eo discedam! Si aegererit, ipsa eum curabo totamque noctem apud eum vigilabo; nemo infantem aegrum tam bene curare potest quam mater ipsa.”  Iulius: “Nonne ab infante sano discedes?”  Aemilia: “Minime! Bona mater semper apud infantem suum manere debet. Sive infans valet sive aegrotat, mater ipsa eum curare et alere debet - hoc est matris officium!”  Iulius: “Tune ipsa infantem tuum lacte tuo ales?”  Aemilia: “Profecto infantem meum ipsa alam. Ego faciam officium meum! Neque solum die, sed etiam nocte apud infantem ero: semper cum eo dormiam.”  Iulius: “Quid? Nos et infans in eodem cubiculo dormiemus? Vix unam horam dormire poterimus, si infans vagiet. Si tu et infans tuus in cubiculo nostro dormietis, ego profecto in alio cubiculo dormiam, ubi ab infante vagiente non excitabor!”  Aemilia: “O Iuli! Ita loquitur homo qui officium suum nescit!”  Iulius: “Meum officium est pecuniam facere ac magnam familiam alere, non cum infante vagiente cubare! Somnus viro industrio necessarius est!”  Aemilia irata “Noli pergere!” inquit, “Plura te audire nolo!” atque iterum ad ostium versus ire incipit.  “Mane, Aemilia!” inquit Iulius, “Noli ita me relinquere!” sed illa adversus ostium ire pergit.
Media nocte in castra nuntiatum est 'magnum hostium numerum naviculis ratibusque copulatis flumen transiisse celeriterque secundum flumen adversus castra nostra progredi.' Hoc nuntio allato, milites statim convocati sunt. Qui cum arma cepissent et vallum ascendissent, primo mirabantur quamobrem media nocte e somno excitati essent, cum extra vallum omnia tranquilla esse viderentur. Ego quoque dubitare coeperam nun nuntius verum dixisset, cum subito paulo ante lucem magnus numerus Germanorum e silvis proximis excurrens castra nostra oppugnavit. Nostri, cum parati essent ad castra defendenda, illum primum impetum facile sustinuerunt. Nec tamen hostes castra oppugnare destiterunt, sed alii ex aliis partibus etiam atque etiam sub vallum procurrerunt. Cum complures horas ita fortissime a nostris, ab hostibus constanter ac non timide pugnatum esset, equitatus noster repente porta dextra erumpens impetum in latus hostium apertum fecit. Paulo post, cum plerique hostes se ad equites convertissent, pedites nostri porta sinistra eruperunt. Hostes hac re perturbati, cum iam longa pugna fatigati essent, impetum Romanorum ab utraque parte venientium diutius sustinere non potuerunt, ac post brevem pugnam terga verterunt. Cum ad ripam fluminis fugientes pervenissent, alii naviculis ratibusque se servaverunt, alii armis abiectis in flumen se proiecerunt, ut natando ad ripam ulteriorem pervenirent, reliqui omnes ab equitibus, qui ad eos persequendos missi erant, in ripa citeriore caesi aut capti sunt. Tanta ibi caedes hostium facta est ut meminisse horream.  Duo fere milia hominum magnamque armorum copiam hostes eo proelio amiserunt. E nostris haud multi desiderantur. Ipse sagitta in bracchio laevo vulneratus sum, sed vulnus meum leve est, multi graviora vulnera acceperunt. Nec vero ullus miles legionarius a tergo vulneratus est. Plerique autem milites nostri ex tanto proelio incolumes sunt.  Hoc proelio facto, dux victor, cum a militibus imperator salutatus esset, virtutem nostram laudavit 'quod contra hostes numero superiores fortissime pugnavissemus'; 'tot hominibus uno proelio amissis, hostes brevi arma posituros esse' dixit. His verbis maximo gaudio affecti sumus, nam post longum bellum omnes pacem desideramus. Hodie legati a Germanis missi ad castra venerunt, ut cum imperatore colloquerentur. Nescio an legati pacem petitum venerint, sed certo scio imperatorem nostrum cum hoste armato colloqui nolle.  Ego cum ceteris hac victoria gloriosa gaudeo quidem, sed multo magis gauderem si amicus meus Publius Valerius, quocum primum stupendium merui, incolumis esset et mecum gaudere posset. Qui cum mihi in hostes progresso auxilium ferre vellet, ipse ex acie excurrens pilo percussus cecidit. Graviter vulneratus in castra portatus est, ubi in manibus meis ex vulnere mortuus est, postquam me oravit ut per litteras parentes suos de morte filii consolarer. Sed quomodo alios consoler, cum ipse me consolari non possim? Fateor me lacrimas effudisse cum oculos eius clausissem, sed illae lacrimae et militem et amicum decebant, etenim malus amicus fuissem, nisi lacrimas effudissem super corpus amici mortui, cum ille sanguinem suum pro me effudisset.  Utinam patrem audivissem, cum me ad studium litterarum hortaretur! Sed tum litteras et studiosos litterarum despiciebam. Poetas ut homines otiosos oderam, praecipue Tibullum, qui vitam rusticam atque otiosam laudabat, vitam militarem despiciebat. Mirabar cur ille poeta mortem gloriosam pro patria 'diram' vocaret et enses quibus patria defenditur 'horrendos', ut in his versibus, quos senex magister etiam atque etiam nobis recitabat:  Quis fuit horrendos primus qui protulit enses?    Quam ferus et vere ferreus ille fuit! Tum caedes hominum generi, tum proelia nata,    tum brevior dirae mortis aperta via est!  Ridiculi mihi puero videbantur ii versus, cum nondum caedem vidissem. At hodie Tibullum verum dixisse intellego. Si iam tum hoc intellexissem, certe patrem audivissem nec ad bellum profectus essem, ut tot caedes et tot vulnera viderem.  At iam satis de caede scripsi. Nolo te fatigare narrando te bello cruento, cum brevi pacem fore speremus. Nisi ea spes me fallit, posthac plures epistulas a me exspectato, atque plures etiam ipsa scribito! Etiam alios moneto ut ad me litteras dent. Et de re publica et de re privata narratore mihi! Scitote me omnia quae apud vos fiunt cognoscere velle.  Valetudinem tuam cura diligenter! Datum pridie idus Maias ex castris.
Lydia, quae haec verba non audit, Medo digitos suos ostendit, in quibus nulli anuli sunt.  Lydia: “Aspice, Mede! In digitis meis nulli sunt anuli. Aliae feminae digitos anulorum plenos habent - mei digiti vacui sunt!”  Medus: “Sacculus quoque meus vacuus est!”  Lydia anulum in mensa ponit. In oculis eius lacrimae sunt. Medus, qui lacrimas videt, sacculum suum in mensa ponit - neque vacuus est sacculus, sed plenus nummorum! Quanta pecunia est in sacculo Medi? In eo nonaginta sestertii insunt.  Medus: “Ecce sestertii nonaginta.”  Albinus: “Sed nonaginta non satis est. Pretium anuli est sestertii centum!”  Lydia: “Da huic tabernario centum sestertios!”  Medus: “Id nimis magnum pretium est! Alii tabernarii anulum gemmatum octoginta sestertiis vendunt.”  Albinus: “Qui sunt illi tabernarii?”  Medus: “Qui in aliis viis tabernas habent.”  Albinus: “Quae sunt illae viae in quibus illae tabernae sunt?  Et quae sunt illa ornamenta quae in illis tabernis parvo pretio emuntur? Non sunt ornamenta! Sed aspicite haec ornamenta: hos anulos, has gemmas, has margaritas! Haec ornamenta proba sunt! Neque pretium horum ornamentorum nimis magnum est!”  Medus: “Accipe nummos nonaginta - aut nullos!”  Albinus: “Num hic nonaginta sestertii sunt?”  Medus: “Numera eos!”  Albinus numerat sestertios, quorum numerus est nonaginta.  Albinus: “Sunt nonaginta.”  Medus: “Satisne est?” Albinus non respondet, sed nummos sumit Medoque anulum dat. Albinus pecuniam accipit et Medo anulum vendit sestertiis nonaginta.  Medus se ad Lydiam vertit: “Accipe hunc anulum ab amico tuo...” Medus anulum in digito Lydiae ponit. In quo digito? In digito medio.  Medus: “Hic anulus ad digitum tuum non convenit. Anulus nimis parvus est aut digitus nimis magnus!”  Lydia: “O Mede! Digitus medius nimis magnus est. Pone anulum in digito quarto!”  Medus anulum in digito Lydiae quarto ponit. Anulus satis magnus est et ad digitum convenit, nam digitus quartus non tantus est quantus digitus medius. Lydia laeta digitum suum aspicit et amico suo osculum dat.  Medus et Lydia a taberna abeunt. Lydia, quae Romae habitat, Medo viam monstrat.  Albinus rursus clamat: “Ornamenta! Or-na-men-ta!” et alios viros pecuniosus, quorum amicae nulla aut pauca ornamenta habent, exspectat.
Ianua villae e duabus foribus constat. Sub foribus est limen, in quo SALVE scriptum est. Foris duos cardines habet, in quibus verti potest; cum foris in cardinibus vertitur, ianua aperitur aut clauditur. Servus cuius officium est fores aperire et claudere ac villam domini custodire, ostiarius vel ianitor appellatur.  Si quis villam intrare vult, ianuam pulsat et extra ianuam exspectat, dum ianitor fores aperit eumque in villam admittit. Ianitor intra ianuam sedet cum cane suo, qui prope tam ferox est quam lupus; itaque necesse est eum catena vincire. Antea domini severi non solum canes, sed etiam ianitores suos catenis vinciebant.  Catena qua canis vincitur ex ferro facta est. Catena constat e multis anulis ferreis qui inter se coniunguntur. Anuli quibus digiti ornantur non ex ferro, sed ex auro facti sunt. Aurum est magni pretii sicut gemmae. Anulus aureus multo pulchrior est quam anulus ferreus.  Fores e ligno factae sunt sicut tabulae. Lignum est materia dura, sed minus dura quam ferrum. Qui res ferreas vel ligneas facit, faber appellatur. Deus fabrorum est Vulcanus. -  Ianua clausa est. Ianitor, qui fores clausit postquam Marcus intravit, iam rursus dormit! Ianitore dormiente, canis vigilans ianuam custodit. Extra fores stat tabellarius (sic appellatur servus qui epistulas fert, nam antea in tabellis scribebantur epistulae). Is baculo ligneo fores pulsat atque clamat: “Heus! Aperi hanc ianuam! Num quis hic est? Num quis hanc aperit ianuam? Heus tu, ianitor! Quin aperis? Dormisne?”  Cane latrante ianitor e somno excitatur.  Tabellarius iterum fores pulsat magna voce clamans: “Heus, ianitor! Quin me admittis? Putasne me hostem esse? Ego non venio villam oppugnatum sicut hostis, nec pecuniam postulatum venio.”  Tandem surgit ianitor. “Quis fores nostras sic pulsat?” inquit.  Tabellarius (extra ianuam): “Ego pulso.”  Ianitor (intra ianuam): “Quis 'ego'? Quid est tibi nomen? Unde venis? Quid vis aut quem quaeris?”  Tabellarius: “Multa simul rogitas. Admitte me! Postea respondebo ad omnia.  Ianitor: “Responde prius! Postea admitteris.”  Tabellarius: “Nomen meum non est facile dictu: Tlepolemus nominor.”  Ianitor: “Quid dicis? Cleopolimus? Vox tua difficiliis est auditu, quod fores intersunt.”  Tabellarius: “Mihi nomen est Tlepolemus, sicut iam dictum est. Tusculo venio. Erum tuum quaero.”  Ianitor: “Si erum salutatum venis, melius est alio tempore venire, nam hac hora erus meus dormitum ire solet, post brevem somnum ambulatum exibit, deinde lavatum ibit.”  Tlepolemus: “Si quis per hunc imbrem ambulat, non opus est postea lavatum ire! At non venio salutatum. Tabellarius sum.”
Marcus, postquam vestem mutavit, mundus redit et matrem salutat.  “Salve, mi fili!” inquit mater, “Bonus es puer, quod statim vestem mutavisti. In ludone quoque bonus puer fuisti?”  Marcus: “Profecto bonus puer fui, mater. Laudatus sum a magistro.” Marcus dicit 'se bonum puerum fuisse et laudatum esse', quamquam puer improbus fuit et a magistro verberatus est. Quod dicit non verum, sed falsum est: Marcus mentitur.  Iulius: “Quid magister vos docuit hodie?”  Marcus: “Multa nos docuit: legere et scribere et computare et cetera. Primum magister nobis aliquid recitavit, nescio quid: nihil enim audivi praeter initium!” Marcus dicit 'se nihil audivisse praeter initium', id quod verum est.  Aemilia: “Qua de causa non omnia audivisti?”  Iulius: “Hahae! Magistro recitante, Marcus dormivit!” Iulius 'Marcum dormivisse' dicit, nec vero mater id credit.  Aemilia: “Audisne, Marce? Pater dicit 'te in ludo dormivisse'! Nonne falsum est quod dicit pater? Num tu vere in ludo dormivisti?”  Marcus: “Ita est ut dicit pater. Nec vero ego solus dormivi: omnes dormivimus!”  Aemilia: “Ain' vero? In ludo domivistis? Mali discipuli fuistis! Nonne puniti estis a magistro?”  Marcus: “Certe mali discipuli fuimus ac puniti sumus: omnes verberati sumus a magistro. Adhuc mihi dolet tergum. Sed paulo post magister litteras meas laudavit. Tabellam, vobis ostendam. Ecce tabella mea.”  Marcus parentibus non suam, sed alienam tabellam ostendit. Cuius est ea tabella? Sexti est: Marcus enim tabellas eorum mutavit inter pugnam! Non Marcus, sed Sextus scripsit litteras quae in ea tabella leguntur. Aemilia vero, quae tabellam Marci esse credit, a filio suo improbo fallitur. Non difficile est matrem Marci fallere!  Aemilia: “Tune ipse has litteras pulcherrimas scipsisti?”  Marcus: “Ipse scripsi profecto. Mihi crede!”  Marcus mentitur; nam id quod Marcus 'se ipsum scripsisse' dicit, a Sexto scriptum est. Sed Aemilia, quae litteras a Marco scriptas esse credit, “Aspice, Iuli!” inquit, “Marcus ipse haec scripsit et a magistro laudatus est. Quid dixit magister, Marce? Narra nobis omnia!”  Marcus iterum mentitur: “Dixit 'me pulcherrime et rectissime scripsisse'.” (Nos vero scimus magistrum aliud dixisse!)  Iulius, qui Marcum discipulum pigerrimum esse scit, iam de verbis eius dubitare incipit. Aemilia vero nihil dubitat, sed omnia credit!  Aemilia: “Ceteri discipuli nonne recte scripserunt?”  Marcus: “Minime! Titus et Sextus prave scripserunt et mali discipuli fuerunt, nec a magistro laudati sunt. Ego solus laudatus sum!”  Iulius: “Vosne omnes eadem vocabula scripsistis?”  Marcus: “Omnes eadem scripsimus, sed ego solus recte scripsi - ut iam vobis dixi.”  Iam Iulius, qui Sextum disicpulum industrium ac prudentem esse scit, Marco non credit. Marcus patrem suum fallere non potest. Ergo Iulius, qui interim tabellam in manus sumpsit, “Mentiris, Marce!” inquit, “hoc tua manu scriptum non est. Falsa sunt omnia quae nobis narravisti!”  Aemilia vero “Qua de causa” inquit “eum falsa dixisse putas? Cur non credis filio tuo?”  Sed antequam Iulius ad haec respondere potest, aliquis ianuam pulsat. Quis pulsat? Vide capitulum quod sequitur!
Marcus librum et tabulam et ceteras res ferens Tusculum ambulat. Illic est ludus puerorum. Multi pueri mane in ludum eunt.   Magister ludi est vir Graecus, cui nomen est Diodorus. Marcus magistrum metuit, Diodorus enim magister severus est, qui discipulos suos virga verberat; eo modo magister severus discipulos improbos punire solet. Discipuli sunt pueri qui in ludum eunt. Marcus et Quintus sunt duo discipuli. Alii discipuli sunt Titus et Sextus.  Sextus qui ante Marcum et Titum ad ludum advenit, primus ludum intrat. Sextus solus est, nam ceteri discipuli nondum adsunt.  Magister intrans Sextum solum in sella sedentem videt. Sextus de sella surgens magistrum salutat: “Salve, magister!”  Magister: “Salve, Sexte! Conside!”  Sextus in sella considit. Discipulus tacitus ante magistrum sedet.  Magister interrogat: “Cur tu solus es, Secte?”  “Ego solus sum, quod ceteri discipuli omnes absunt” respondet Sextus.  Exclamat magister: “O, discipulos improbos...!”  Sextus: “Num ego discipulos improbus sum?”  Magister: “Immo tu probus es discipulus, Sexte, at Marcus et Quintus et Titus improbi sunt!”  Hic Titus ad ludum advenit et ianuam pulsat antequam intrat: discipulus non statim intrat, sed primum ianuam pulsat; tum ludum intrat et magistrum salutat: “Salve, magister!”  Magister: “O Tite! Sextus iam adest...”  Titus: “At Marcus et Quintus nondum adsunt!”  Magister: “Tace, puer! Claude ianuam et conside! Aperite libros, pueri!”  Sextus statim librum suum aperit, sed Titus, qui librum non habet, “Ego” inquit “librum non habeo.”  Magister: “Quid? Sextus librum suum habet, tu librum tuum non habes? Cur librum non habes?”  Titus: “Librum non habeo, quod Marcus meum librum habet.”
Marcus et Quintus et Iulia in horto sunt. Iulia pilam tenet et cum pueris pila ludere vult, neque ii cum puella ludere volunt; pueri enim nidos quaerunt in arboribus. Itaque puella ludit cum cane sua Margarita.  Iulia: “Cape pilam, Margarita!”  Canis pilam capit et caudam movet. Puella laeta ridet et canit. Pueri puellam canere audiunt.  Quintus: “Audi: Iulia vocem pulchram habet.”  Marcus: “Vox eius non pulchra est!”  Canis avem supra se volare videt eamque capere vult, neque potest. Canis iratus latrat: “Baubau!” Eius vox pulchra non est, canis canere non potest! Aves canere possunt, pisces non possunt: pisces voces non habent.  Cum aquila supra hortum volat et cibum quaerit, parvae aves canere non audent, et inter folia arborum se occulatant. Itaque aquila eas reperire non potest. Neque aves neque nidi avium ab aquila reperiri possunt, quod ramis et foliis occultantur.  Marcus autem nidum reperit et Quintum vocat: “Veni, Quinte! In hac arbore nidus est.” Accurrit Quintus.  Marcus: “Age! Ascende in arborem, Quinte!”  Quintus in arborem ascendit; iam is supra Marcum in arbore est. Marcus ipse in arborem ascendere non audet!  Marcus interrogat: “Quot sunt ova in nido?”  Quintus: “Nulla ova, sed quattuor pulli.”  Nidus est in parvo ramo. Ramus qui nidum sustinet non crassus, sed tenuis est. Ramus tenuis Quintum sustinere non potest, is enim puer crassus est. Ecce ramus cum puero et nido et pullis ad terra cadit!  Marcus, Quintus and Julia are in the garden. Julia holds a ball and wanst to play ball with the boys, but they don't want to play with the girl; for the boys are looking for nests in the trees. Therefore the girl is playing with her dog Margarita.  Julia: "Catch the ball Margarita!"  The dog catches the ball and moves its tail. The happy girl laughs and sings. The boys hear the girl singing.  Quintus: "Listen; Julia has a beautiful voice."  Marcus: "Her voice is not beautiful!"  The dog sees a bird flying above it and wants to catch it, but it can't. The angry dog barks: "Bark!" It's voice is not beautiful, the dog cannot sing! Birds can sing, fish cannot: fish have no voice.  When an eagle flies above the garden and seeks food, small birds are not heard singing, and hide among the leaves of the trees. Therefore eagles cannot find them. Neither birds nor nests of birds can be found by eagles, because they are hidden by branches and leaves.  But Marcus finds a nest and calls Quintus: "Come Quintus! There is a nest in this tree." Quintus comes running.  Marcus: "Come on! Climb the tree Quintus!"  Quintus climbs the tree; now he is above Marcus in the tree. Marcus does not dare climb the tree himself!  Marcus asking: "How many eggs are in the nest?"  Quintus: "No eggs, but four chicks."  The nest is on a small branch. The branch which holds the nest is not thick but thin. The thin branch cannot hold Quintus, for the boy is fat. Behold the branch with the boy, nest and chicks fall to the ground!  Marcus Quintum ad terram cadere videt. Ridetne Marcus? Non ridet. Marcus enim perterritus est. Iam Quintus et pulli quattuor sub arbore iacent. Neque puer neque pulli se movent. Pulli mortui sunt. Quintusne mortuus est? Non est. Quintus enim spirat. Qui spirat mortuus esse non potest. Sed Marcus eum spirare non videt, neque enim anima videri potest.  Quid facit Marcus? Marcus perterritus ad villam currit et magna voce clamat: “Age! Veni, pater!”  Iulius puerum vocare audit et exit in hortum. Pater filium perterritum ad se accurrere videt eumque interrogat: “Quid est, Marce?”  Marcus: “Quintus...est...mortuus!”  Iulius: “Quid? mortuus? O dei boni!”  Pater, ipse perterritus, cum Marco ad Quintum currit. Iulia quoque accurrit cum cane sua. Quintus oculos aperit. Iulius eum oculos aperire videt.  Iulius: “Ecce oculos aperit: ergo vivus est.”  Marcus et Iulia Quintum vivum esse vident. Puer autem ambulare non potest, neque enim pedes eum sustinere possunt; ergo necesse est eum portare. Quintus a Iulio in villam portatur et in lecto ponitur.  Aemilia filium suum a Iulio portari videt, et interrogat: “Cur puer ipse ambulare non potest?”  Iulius “Quintus ambulare non potest, quod non est avis neque alas habet! Qui volare vult neque potest, ad terram cadit!”  Aemilia Quintum a Iulio in lecto poni aspicit.
Ecce taberna Romana, in qua gemmae et margaritae multae sunt. Cuius est haec taberna? Albini est. Albinus hanc tabernam habet. Qui tabernam habet tabernarius est. Albinus est tabernarius Romanus qui gemmas et margaritas vendit. Alii tabernarii libros vendunt, alii mala et pira, alii rosas et lilia.  Gemmae et margaritae sunt ornamenta. Anulus cum gemma ornamentum pulchrum est. Etiam linea cum margaritis ornamentum est. Linea sine margaritis non est ornamentum!  Multae feminae quae in hac via ambulant ante tabernam Albini consistuint, nam feminae ornamentis delectantur. Eae quae magnam pecuniam habent multa ornamenta emunt. Quae nullam aut parvam pecuniam habent ornamenta aspiciunt tantum, non emunt. Etiam viri multi ad hanc tabernam adeunt. Qui magnam pecuniam habent ornamenta emunt et feminis dant; ceteri rursus abeunt. Feminae quarum viri magnam pecuniam habent multa ornamenta a viris suis accipiunt.  Aemilia, cuius vir pecuniosus est, multa ornamenta ab eo accipit. Aemilia anulum in digito et margaritas in collo multaque alia ornamenta habet. Anulus  digitum Aemiliae ornat, margaritae collum eius ornant. Feminae gemmis et margaritis anulisque ornantur.  In via prope tabernam Albini vir et femina ambulant. Qui vir et quae femina? Est Medus, qui cum Lydia, amica sua, ambulat. Medus est servus Iulii, sed dominus eius Romae non est. Medus sine domino suo cum femina formosa in viis Romae ambulat.  Lydia ornamentum pulchrum in collo habet. Quod ornamentum? Ornamentum quod Lydia habet est linea margaritarum. Collum Lydiae margaritis pulchris ornatur; Lydia autem nullum aliud ornamentum habet, quia pecuniosa non est, neque pecuniosus est amicus eius. (Pecuniosus est qui magnam pecuniam habet.)
Dum ille loquitur, Medus occidentem spectat et nubes atras procul supra mare oriri videt; simul mare tranquillum fit. “Non serenum est caelum” inquit, “Ecce nubes atrae...”  Gubernator statim loqui desinit et nubes spectat; tum vela aspiciens exclamat: “Quid (malum!) hoc est? Nubes atrae ab occidente oriuntur et ventus simul cadit! O Neptune! Defende nos a tempestate!” Nauta Neptunum, deum maris, veretur.  “Cur Neptunum invocas?” inquit Medus, “Prope tranquillum est mare.”  Gubernator: “Adhuc tranquillum est, sed exspecta paulum: simul cum illis nubibus atris tempestas oriri solet cum tornitru et fulguribus. Neptunum invoco, quod ille dominus maris ac tempestatum est.” Nauta perterritus tempestatem venientem opperitur.  Paulo post totum caelum atrum fit, ac fulgur unum et alterum, tum multa fulgura caelum et mare illustrant. Statim sequitur tonitrus cum imbre, et simul magnus ventus flare incipit. Mare tempestate turbatur, ac navis, quae et homines et merces multas vehit, fluctibus iactatur et vix gubernari potest. Nautae multum aquae e nave hauriunt, sed navis nimis gravis est propter merces. Hoc videns gubernator “Iacite merces!” inquit nautis, qui statim merces graves in mare iacere incipiunt, spectante mercatore, qui ipse quoque nave vehitur. Ille tristis merces suas de nave labi et in mare mergi videt. Nemo eum consolatur! Navis paulo levior fit, simul vero tempestas multo turbidior et fluctus multo altiores fiunt.  Medus perterritus exclamat: “O Neptune! Serva me!” sed vox eius vix auditur propter tornitrum. Navis aqua impleri incipit, neque enim nautae satis multum aquae haurire possunt.  Ceteris perterritis, Lydia caelum intuetur et clamat: “Serva nos, domine!”  Medus: “Quis est ille dominus quem tu invocas?”  Lydia: “Est dominus noster Iesus Christus, qui non modo hominibus, sed etiam ventis et mari imperare potest.”  Medus: “Meus dominus non est ille! Ego iam nullius domini servus sum. Nemo mihi imperare potest!”  Hic magnus fluctus navem pulsat. Medus Lydiam labentem complecitur ac sustinere conatur, nec vero ipse pedibus stare potest. Medus et Lydia simul labuntur. Medus surgere conatur, nec vero se loco movere potest, quod Lydia perterrita corpus eius complecitur.  Lydia iterum magna voce Christum invocat: “O Christe! Iube mare tranquillum fieri! Serva nos, domine!”  Medus os aperit ac Neptunum iterum invocare vult, sed magnus fluctus os eius aqua implet. Medus loqui conatur neque potest.  Tum vero ventus cadere incipit! Iam fluctus non tanti sunt quanti paulo ante. Nautae fessi aquam haurire desinunt ac laetantes mare iterum tranquillum fieri aspiciunt.
Interim Medus et Lydia vento secundo per mare Inferum navigare pergunt ad fretum Siculum (id est fretum angustum quo Sicilia ab Italia disiungitur). Gaudent omnes qui ea nave vehuntur praeter mercatorem cuius merces necesse fuit e nave eicere.  Medus vero multum cogitat de verbis Lydiae et de tempestate quae tam subito cessavit, postquam Lydia dominum suum invocavit. Ut tempestas mare tranquillum turbavit, ita verba Lydiae animum Medi turbaverunt.  Lydia amicum suum colorem mutavisse animadvertit et “Quid palles?” inquit, “Utrum aegrotas an territus es?”  “Non aegroto,” inquit Medus, “Corpus quidem sanum est mihi, animus vero turbatus. Quis est ille dominus tuus cui mare et venti oboedire videntur?”  Lydia: “Non meus tantum, sed omnium hominum est dominus, et Romanorum et Graecorum et barbarorum.”  Medus: “Utrum homo an deus est?”  Lydia: “Christus est Dei filius qui homo factus est. In oppido Bethlehem natus est in Iudaea, patria Iudaeorum, quae inter Syriam et Aegyptum sita est. Eo venerunt reges, qui stellam eius viderant in oriente, et invenerunt puerum cum Maria, matre eius, et adoraverunt eum velut deum. Postea Christus ipse plane demonstravit se esse filium Dei, nam discipulos docebat, quorum magna turba eum sequebatur, aegros sanabat...”  Medus: “Omnis medicus id facit.”  Lydia: "Qui medicus verbis solis potest facere ut homines caeci videant, surdi audiant, muti loquantur, claudi ambulent?"  Medus: "Potestne dominus tuus haec facere?"  Lydia: "Profecto potest. In Iudaea Iesus non solum faciebat ut caeci viderent, surdi audirent, muti loquerentur, verum etiam verbis efficiebat ut mortui surgerent et ambularent. Ex universa Iudaea homines aegri, qui famam de factis eius mirabilibus audiverant, ad eum conveniebant. Postremo tamen Iesus Christus ab improbis hominibus necatus est."  Medus: “Quid? Non vivit dominus tuus?”  Lydia: “Immo vero vivit, nam tertio die Iesus surrexit a mortuis et quadragesimo die post in caelum ascendit. Immortalis est filius Dei sicut pater eius, Deus vivus. Homines mortales nascuntur ac moriuntur, Deus immortalis semper vivit. Sed ipsa male narro: ex hoc libello recitabo tibi aliquid.”  Lydia libellum, quem adhuc intra vestem occultavit, promit et Medo ostendit. Qui manum extendes libellum apprehendit et “Qui liber est iste?” inquit.  Lydia: “Scriptus est a quodam Iudaeo, nomine Mattheo, qui simul cum Christo vixit et discipulus eius fuit. In hoc libro Mattheus, qui suis oculis auribusque dominum nostrum viderat et audiverat, dicta et facta eius memorat.”
Iulius uxorem osculatur et “O Aemilia” inquit,  “mea optima uxor! Decem anni longum est tempus, sed amor meus tempore non minuitur. Ut tunc te amabam, ita etiam nunc te amo.”  Tum Aemilia, quae verbis Iulii delectatur, “O Iuli” inquit, “mi optime vir! Meus amor erga te multo maior est hodie quam tunc! Tempus amorem meum non minuit, immo vere auget!”  Ad hoc Iulius ridens “Ita est ut dicis” inquit, “nam tunc ego te amabam, tu me non amabas! Ego miserrimus eram omnium adulescentium, quod tu numquam me salutabas, cum me videbas, quamquam ego semper te salutabam, cum te videbam. Neque epistulas, quas cotidie tibi scribebam, legebas, neque flores, quos tibi multos mittebam, accipiebas, sed omnes ad me remittebas! Propter amorem nocte vix dormiebam - semper de te cogitabam...”  Aemilia item de illo tempore cogitans “Ego quoque” inquit “tunc miserrima eram. Amabam enim alium virum Romanum, qui me non amabat, quod virgo pauper eram.”  Iulius: “Ille vir pessimus te dignus non erat!”  Aemilia: “Recte dicis, mi Iuli. Tu solus amore meo dignus eras, tu enim me amabas, mihi epistulas scribebas ac flores mittebas, quamquam pecuniam nullam habebam. Certe non propter pecuniam me amabas, Iuli! At nunc te solum nec ullum alium virum amo. Femina beata sum, quod maritum bonum habeo, et quia nos tres liberos habemus et cum magna familia in hac villa magnifica habitamus, quae familia nostra digna est. Hoc peristylum magnificum, hae columnae, hac signa, hi flores - haec omnia cotidie me delectant! O, quam beati hic sumus, Iuli! Quantus est deorum erga nos amor!”  Iulius: “Est ut dicis, Aemilia. Decem annis ante apud parentes nostros habitabamus. Tu et parentes tui pauperes eratis, in exigua domo habitabatis nec ullam villam habebatis, sed tamen ego te amabam...”  Aemilia: “Quare ego, virgo pauperrima, a te, adulescente divitissimo, amabar?”  Iulius iterum Aemiliam osculans “Tu a me amabaris” inquit, “quod pulcherrima eras omnium virginum Romanarum , prope tam pulchra quam ipsa Venus!”  Aemilia: “Num hodie minus pulchra sum quam tunc eram?”  Iulius faciem uxoris intuens “Certe” inquit “matrona tam pulchra es quam virgo eras, mea Aemilia. Omnes pulchritudinem tuam laudant.” Tum vero formam eius spectans: “At minus gracilis es quam tunc: eo enim tempore gracilior eras quam hoc signum Veneris.”  Aemilia signum Veneris aspicit, cuius corpus gracilius ac minus est quam ipsius. “Certe tam gracilis hodie non sum” inquit, “sed quare me crassiorem fieri putas?”  Iulius ridens respondet: “Quia nunc cibum meliorem es quam tunc edebas!”  Aemilia: “Id quod nunc edo nec melius nec peius est quam quod apud parentes meos edebam.”  Iulius: “Ergo plus es quam tunc, Aemilia.”  Postremo Aemilia “Certe plus edo quam solebam” inquit, “sed nec plus nec minus quam opus est. Nimis stultus vir es, Iuli! Nonne intellegis non modo amorem nostrum, sed etiam familiam tempore augeri? Num opus est me plus dicere?”  Amor donum est Veneris. Liberi dona Iunonis sunt.
Dum pastor in herba dormit, ovis nigra ab ovibus albis abit et ad rivum currit. Ovis nigra oves albas relinquit et rivum currit. Ovis nigra oves albas relinquit et rivum petit; aquam bibit e rivo, et in silvam intrat!  Canis latrat: “Baubau!” Pastor oculos aperit, oves aspicit, ovem nigram non videt. Pastor oves numerat: “Una, duae, tres, quattuor, quinque..... Undecentum.” Numerus ovium est undecentum, non centum. Nullae oves albae absunt, sed abest ovis nigra. Pastor et canis oves albas relinquunt et silvam petunt. Pastor saccum cum pane in colle relinquit.  Dum ceterae oves a pastore numerantur, ovis nigra in magna silva, ubi via nulla est, errat. Ovis, quae iam procul a pastore ceterisque ovibus abest, neque caelum neque solem supra se videt. Sub arboribus sol non lucet. Ovis nigra in umbra est.  In terra inter arbores sunt vestifia lupi. Ubi est lupus ipse? Non procul abest. Ovis vestigia lupi in terra videt, neque lupum ipsum videt. Itaque ovis lupum non timet. Parva ovis sine timore inter arbores errat.  Lupus autem prope ovem est. Pastor et canis procul ab ea sunt. Lupus, qui cibum non habet, per silvam errat. Lupus in silva cibum quaerit, dum pastor et canis ovem nigram quaerunt.  Pastor: “Ubi est ovis nigra? Age! quaere ovem, canis, et reperi eam!” Canis ovem quaerit et vestigia eius in terra reperit, neque ovem ipsam reperit. Canis latrat.  Pastor: “Ecce vestigia ovis. Ubi est ovis ipsa? Duc me ad eam, canis!” Canis dominum suum per silvam ducit ad ovem, sed ovis procul abest.  Lupus ululat: “Uhu!” Et ovis et canis lupum audiunt. Canis currit. Ovis balat: “Baba!”  Ecce lupus qui ante ovem est! Iam ovis lupum ipsum ante se videt. Oculi lupi in umbra lucent ut gemmae et dentes ut margaritae. Parva ovis oculos claudit et dentes lupi exspectat. Lupus collum ovis petit dentibus...  Sed ecce canis accurrit! Lupus se ab ove vertit ad canem, qui ante lupum consistit et dentes ostendit. Lupus ululat. Canis latrat. Ovis balat.  Pastor, qui iam prope est, clamat: “Pete lupum!” Canis clamorem pastoris audit, et sine timore lupum petit. Lupus autem ovem relinquit et montes petit.  Pastor quoque accurrit et ovem suam, quae in terra iacet, aspicit. In collo eius sunt vestigia dentium lupi! Ovis oculos aperit et ad pastorem suum balat.  Pastor laetus ovem in umeros imponit eamque portat ad ceteras oves, quae sine pastore in campo errant.  Procul in monte lupus ululat.
SCAENA SECVNDA Personae: Aemilia, Iulia, Marcus, Quintus.  Aemilia interrogat: "Quis me vocat?"  Quintus respondet: "Iulia te vocat."  Aemilia Quintum interrogat: "Cur Iulia plorat?"  Quintus respondet: "Iulia plorat, quia Marcus eam pulsat."  Aemilia: "Quid? Puer parvam puellam pulsat? Fu! Cur Marcus Iuliam pulsat?"  Quintus: "Quia Iulia cantat."  Aemilia: "O Iulia, mea parva filia! Marcus puer probus non est; Marcus est puer improbus!"  Quintus: "Iulia puella proba est."  Aemilia Quintum interrogat: "Ubi est Iulius? Cur non venit?" Aemilia Iulium non videt.  Respondet Marcus: "Pater dormit."  Quintus: "Mater non te, sed me interrogat!"  Aemilia: "St, pueri! Ubi est pater?"  Quintus: Pater non hic est, sed Marcus hic est."  Quintus Iulium vocat: "Pater! Pa-ter!"  Iulius Quintum non audit neque venit. Cur Iulius Quintum non audit? Iulius eum non audit, quia dormit.  Marcus: "Hahae! Pater dormit neque te audit."  Aemilia: "Fu, puer!" Aemilia irata est. Mater filium verberat: tuxtax, tuxtax...  Marcus plorat: "Uhuhu!"  Iulius eum audit. Iam non dormit pater.
Quintus: “Quam ob rem tot Athenienses ad mortem certam mittebantur?”  Syra: “Rex Minos, qui tunc Cretam regebat, paucis annis ante urbem Athenas bello expugnaverat. Post expugnationem urbis Minos, cupidus auri atque sanguinis, non modo magnam pecuniam, sed etiam homines vivos ab Atheniensibus postulaverat. Rex enim Atheniensibus male volebat, quod filius eius paulo ante ab iis necatus erat.  “Eo tempore Theseus, vir patriae amans atque gloriae cupidus, Athenis vivebat. Qui nuper Athenas venerat neque ibi fuerat cum urbs a rege Minoe expugnata est. Theseus, qui patrem Minotauri, taurum album, iam necaverat, novam gloriam quaerens Minotaurum ipsum quoque interficere constituit. Itaque una cum ceteris Atheniensibus navem velis atris ornatam conscendit et in Cretam profectus est. Ibi continuo regem Minoem adiit, qui eum a militibus in labyrinthum duci iussit.  “Minos autem filiam virginem habebat, cui nomen erat Ariadna. Quae cum primum Theseum conspexit, eum amare coepit constituitque eum servare.  “Ariadna igitur, antequam Theseus labyrinthum intravit, ad eum accessit et sic loqui coepit: “Contra Minotaurum ego tibi auxilium ferre non possum...” “Dei” inquit Theseus “mihi auxilium ferent contra illum. Hodie certe Minotaurum occidam atque cives meos a montro illo terribili servabo. Bonum gladium gero. Ad pugnam paratus sum.” Tum Ariadna “Hoc non dubito” inquit, “sed quomodo exitum labyrinthi postea reperies? Nemo adhuc per se viam e labyrintho ferentem repperit. Ego vero tibi auxilium feram: ecce filum a Daedalo factum quod tibi viam monstrabit. Auxilio huius fili huc ad me redibis.” Haec locuta, Ariadna Theseo filum longum dedit; atque ille “Opperire me” inquit “hic ad ianuam! Noli timere! Ego mortem non timeo. Sine timore mortis contra hostem eo. Brevi huc redibo, neque sine te, Ariadna, in patriam revertar. Illuc te mecum ducam neque umquam te relinquam. Hoc tibi polliceor.”  “Tum Theseus, filum Ariadnae post se trahens, labyrinthum intravit ac sine mora Minotaurum in medio labyrintho exspectantem petivit, quem post brevem pugnam gladio occidit. Minotauro occiso, Theseus filum Ariadnae secutus exitum labyrinthi facile repperit. Ita Theseus ob amorem patriae cives suos a monstro saevissimo servavit.  “Haec sunt quae narrantur de nece Minotauri.”
Ex agris reversus Iulius continuo balneum petit, atque primum aqua calida, tum frigida lavatur. Dum ille post balneum vestem novam induit, Cornelius et Orontes, amici et hospites eius, cum uxoribus Fabia et Paula adveniunt. (Hospites sunt amici quorum alter alterum semper bene recipit domum suam, etiam si inexspectatus venit.)  Hodie autem hospites Iulii exspectati veniunt, nam Iulius eos vocavit ad cenam. (Cena est cibus quem Romani circiter hora nona vel decima sumunt.)  Aemilia atrium intrans hospites salutat et maritum suum tardum excusat: “Iulius tarde ex agris revertit hodie, quod nimis diu ambulavit. Ergo nondum exiit e balneo. Sed brevi lautus erit.”  Tum Iulius lautus et nova veste indutus intrat et amicos salvere iubet: “Salvete, amici! Gaudeo vos omnes iam adesse. Quam ob rem tam raro te video, mi Corneli?”  Cornelius: “Nonnumquam te visere volui, nec prius urbem relinquere potui prae multis et magnis negotiis meis. Nunc demum, postquam heri ad villam Tusculanam redii, paulum requiescere possum et amicos visere. Post tanta negotia magis quam umquam otio fruor.”  Iulius: “Tune quoque Roma venis, Orontes?”  Orontes: “Nuper longum iter feci in Graeciam. Idibus Maiis demum ex itinere Romam reverti, unde hodie venio.”  Iulius: “Ergo vos mihi aliquid de rebus urbanis novissimis nuntiabitis.”  Cornelius” Et tu nos docebis de rebus rusticis, ut agricola studiosus et diligens.”  Iulius frontem contrahit et “Agricola” inquit “ipse non sum, sed multis agricolis praesum ac diligenter curo ut coloni agros meos bene colant.”  Orontes, qui vita rustica non fruitur, “Prudenter facis” inquit “quod agros ipse non colis. Si necesse est in agris laborare, vita rustica non iucunda, sed molesta est. Ego numquam instrumento rustico usus sum.”
Iulius, qui nuper ex urbe in praedium suum Albanum venit, circa agros et vineas suas ambulat. Supra eum est mons Albanus, post montem lacus Albanus, qui villis magnificis cingitur. Nulla in parte Italiae tot et tantae villae sitae sunt quam in Latio et maxime circa lacum illum amoenum. Ne in Campania quidem plures villae sunt, quamquam multi Romani in ora maritima eius regionis villas possident; nam plurimi Romani sub urbe Roma habitare volunt in villis suburbanis.  Iulius aspicit agricolas qui in agris et in vineis opus faciunt, gaudens quod ipsi, ut domino diviti, non necesse est in agris laborare. Quamquam nullo modo laborem agricolarum sordidum indignumve esse existimat, tamen se prae agricolis beatum esse censet. Neque enim laborat dominus, sed quiescit, cum in praedio suo est. Rus quietum amoenum eum delectat. In urbe Iulius semper in negotio est, sed ruri in otio cogitat de negotiis urbanis. Itaque Iulius, qui otium ruris valde amat, cum primum confecta sunt negotia urbana, in praedium suum suburbanum proficiscitur.  Agri Iulii non a domino ipso coluntur, sed a colonis. Colonus est agricola qui non suos, sed alienos agros pro domino absenti colit et mercedem domino solvit pro frugibus agrorum.  Coloni Iulii sunt agricolae validi qui industrie laborant omnesque mercedem ad diem solvere solent. At hoc anno quidam colonus mercedem nondum solvit. Iulius eum colonum in agro conspicit et “Huc accede, colone!” inquit. Dominus imperat ut colonus accedat, tum interrogat: “Cur nondum solvisti mercedem quam ter quaterve iam abs te poposci? Octingentos sestertios mihi debes. Solve eos!” Iulius colono imperat ut mercedem solvat.  Colonus pallidus prae metu loqui non potest.  Iulius: “Audisne? Impero tibi ut mercedem solvas. Quin respondes?”  Colonus: “Nulla est mihi pecunia. Ne assem quidem habeo.”  Iulius: “Nisi hic et nunc solvis mercedem debitam, servis meis imperabo ut te agris meis pellant. Iam tres menses exspecto ut ea pecunia mihi solvatur. Etsi vir patiens sum, hic finis est patientiae meae!”  Colonus ad pedes domini se proicit eumque orat ut patientiam habeat: “Patientiam habe, domine! Noli a me postulare ut tantum pecuniae statim solvam! Intra duos tresve menses omnia accipies. Noli me e domo mea rapere! Octo liberi mihi sunt, quos ipse curare debeo. Cura infantium multum temporis magnamque patientiam postulat, itaque parum temporis habeo ad opus rusticum.”  Iulius: “Quid? Num uxor abs te postulat ut tu pro matre infantes cures? Itane infantes suos neglegit? Matris officium est infantes curare. Tu vero cura ut agri bene colantur et merces ad diem solvatur!”  Colonus: “Uxor mea officium suum non neglegit nec postulat ut ego infantes curem; sed nunc nec infantes curare nec quidquam aliud agere potest, quia aegrotat: intra paucos dies novum infantem exspectat. Noli me ab uxore gravida rapere! Per omnes deos te oro!”  His precibus dominus severus tandem movetur. Colono imperat ut taceat atque surgat, tum “Quoniam” inquit “uxor tua gravida es, abi domum! Primum cura ut uxor et liberi valeant, tum vero labora ut pecuniam omnem solvas intra finem huius mensis, id est intra tricesimum diem!”
Ecce Marcus et Quintus ante ostium villae. Pueri Iulium exspectant. Mater non est apud filios, ea in peristylo est; illic virum suum exspectat. Aemilia laeta non est, quia Iulius abest; nam Aemilia virum suum amat.  Ubi est Iulia? In cubiculo suo est. Iulia, quae sola est illic, rosam ante nasum tenet. Puella lacrimat: in oculis eius sunt lacrimae.  Iulia speculum sumit et ante oculos tenet. Puella se in speculo videt et se interrogat: “Estne foedus nasus meus?” Nasus eius autem formosus non est. Iulia rursus lacrimat.  Syra ostium cubiculi pulsat.  Iulia: “Intra!”  Syra ostium aperit et in cubiculum intrat, neque ostium post se claudit. Iulia Syram post se in speculo videt. Syra non videt lacrimas Iuliae, nam puella se non vertit.  Syra: “O, hic est mea puella. Veni in hortum, Iulia!”  Iulia imperat: “Claude ostium!”  Ancilla paret.  Iulia: “Num nasus meus foedus est, Syra?”  Syra: “Foedus? Immo formosus est nasus tuus.  Iulia se vertit. Iam Syra lacrimas videt.  Syra: “Quid est, mea Iulia? Terge oculos! Es laeta! Nasus tuum tam formosus est quam meus.”  Iulia: “Sed nasus tuus non formosus est!”  Syra: “Quid? Nonne formosus est nasus meus?”  Iulia: “Immo foedus est! Ecce speculum, Syra.”  Iulia speculum tenet ante Syram, quae nasum suum in speculo videt. Ancilla oculos claudit et tacet. -
Hora nona est. Aemilia apud filium aegrum sedet. Cubiculum luce solis illustratur. Aemilia ad fenestram it caelumque spectat.  Aemilia: “Hora nona est. Sol altus in caelo est nec nubibus operitur.”  Quintus: “Quando sol altissimus est?”  Aemilia: “Hora sexta vel meridie. Sed post meridiem aer calidior est quam ante meridiem.”  Aemilia fenestram claudit. Iam satis obscurum est cubiculum  Quintus: “O, quam longae sunt horae, cum necesse est totum diem in lecto iacere!”  Aemilia: “Ver est. Dies atque horae longiores sunt vere quam hieme.”  Quintus: “Quando longissimi sunt dies?”  Aemilia: “Mense Iunio.”  Quintus: “Iamne mensis Iunius est?”  Aemilia: “Maius est: hic dies est mensis Maii postremus. Hoc anni tempore dies non tam calidi sunt quam aestate et noctes frigidiores sunt.”  Quintus: “Qui mensis anni calidissimus est?”  Aemilia: “Iulius.”  Quintus: “Cur ille mensis patris nomen habet?”  Aemilia ridet et respondet: “Mensis Iulius non a patre tuo nomen habet - non tantus vir est ille! - sed a Iulio Caesare. Ante tempora Caesaris ei mensi erat nomen 'Quintilis' a 'quinto' numero - non a nomine tuo!”  Quintus: “Estne Iulius mensis quintus?” Puer digitis numerare incipit: “Mensis primus Ianuarius, secundus Februarius, tertius Martius, quartus...”  Aemilia: “Antiquis temporibus Martius non tertius, sed primus mensis erat; tunc igitur Quintilis, qui nunc Iulius nominatur, mensis quintus erat, non septimus, ut nunc est. Item mensi Augusto nomen erat 'Sextilis', quia sextus erat, nunc Augustus nominatur a Caesare Augusto. - Sed hoc satis est. Iam necesse est te dormire.” Mater enim faciem filii aspicit eumque oculos claudere videt. Aemilia puerum dormire velle putat.  Quintus: “Sed dies est. Sol lucet. Nocte iube me dormire, cum sol in caelo non est! Ubi sol est nocte, cum hic non lucet?”  Aemilia: “Cum hic nox est, sol lucet in aliis terris procul ab Italia et ab urbe Roma. Cum nox est illic, hic in Italia dies est.”  Quintus: “Ergo nunc in aliis terris et urbibus nox est atque homines dormiunt. Hic dies est, nec tempus est dormire!”