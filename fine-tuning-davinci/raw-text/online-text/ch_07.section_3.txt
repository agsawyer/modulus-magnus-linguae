Aemilia cum Delia e peristylo in atrium intrat, laeta ad Iulium adit eumque salutat. Aemilia viro suo osculum dat.

Iulius: “Quid agit Iulia?”

Aemilia: “Rosas carpit in horto.”

Iulius: “Currite in hortum, pueri, et vocate eam!”

Quintus currit. Marcus non currit, sed ambulat.

Iulius imperat: “Age! Curre, Marce!”

Etiam Marcus currit. Pueri per peristylum in hortum currunt. Illic autem puella non est. Pueri ex horto per peristylum in atrium ambulant.

Marcus: “Iulia neque in horto neque in peristylo est.”

Aemilia: “Estne Syra in horto?”

Quintus: “Non est. Nulla ancilla illic est.”

Aemilia: “Non solum Iulia, sed etiam Syra abest! Delia, i ad cubiculum Iuliae!”

Delia ad cubiculum Iuliae it, ostium pulsat, aperit, in cubiculum intrat. Illic non solum Iulia, sed etiam Syra est. Oculi Iuliae pleni sunt lacrimarum.

Delia: “Veni in atrium, Iulia! Illic pater tuus te exspectat.”

Iulia oculos et nasum terget, rosam sumit, e cubiculo exit. Syra et Delia post eam exeunt. Iulia in atrium ad Iulium currit eique osculum dat.

Iulia: “Ecce rosa. Nonne pulchra est haec rosa?”

Iulius: “Nulla rosa tam pulchra est quam filia mea!” Iulius filiae suae osculum dat. Iamne lacrimat Iulia? Immo laeta est et ridet.

Iulia: “Num nasus meus foedus est?”

Iulius: “Foedus? Immo tam formosus est quam - hoc malum! Ecce malum tuum, Iulia.” Pater filiae malum magnum et formosum dat. Iulia malum terget et ante oculos tenet.

Iulia: “O, quam formosum est hoc malum!” Puella laeta malo suo osculum dat!

Iulius: “Hoc pirum etiam tuum est, Iulia.” Iulius ei pirum dat. Iam puella et malum et prium habet.

Aemilia: “Etiam ancillis meis mala et pira da!”

Iulius ancillas ad se vocat et iis quoque mala et pira dat. Ancillae laetae ex atrio exeunt. -

Cui Iulius malum dat? Puero malum dat. Puer cui Iulius malum dat est filius eius.

Cui Iulius osculum dat? Puellae osculum dat. Puella cui Iulius osculum dat filia eius est.