Olim cuncta maria tam infesta erant praedonibus ut nemo navigaret sine maximo periculo mortis aut servitutis. Multi nautae et mercatores, mercibus ereptis navibusque submersis, a praedonibus aut interficiebantur aut in servitutem abducebantur. Ii soli qui magnam pecuniam solvere potuerant servitute liberabantur. Ipse Gaius Iulius Caesar, cum adulescens ex Italia Rhodum navigaret, a praedonibus captus est nec prius liberatus quam ingens pretium solvit.

Nec solum nautae, sed etiam incolae orae maritimae insularumque in metu erant. Nonnullae insulae incolis desertae erant, multa oppida maritima a praedonibus capta. Tanta enim erat vis et audacia eorum, ut vim Romanorum contemnentes etiam portus Italiae oppugnarent.

Quoniam igitur propter vim atque multitudinem praedonum ne mare Tuscum quidem tutum erat, parum frumenti ex Sicilia et ex Africa Romam advehebatur. Ita maxima inopia frumenti facta est, quam ob rem pretium frumenti semper crescebat. Postremo, cum iam tam carum esset frumentum ac panis ut multi pauperes inopia cibi necessarii perirent, populos Romanus uno ore postulavit ut universa classis Romana adversus hostes illos audacissimos mitteretur. Ergo Gnaeus Pompeius, dux egregius, classi praepositus est. Qui primum e mari Tusco, quod mare proximum Romae est, et ex Sicilia, insula Italiae proxima, praedones pepulit, tum eos in Africam persecutus est. Denique, aliquot navibus in Hispaniam missis, ipse cum classe in Asiam profectus praedones quos ibi invenit brevi tempore omnes vicit. Hac victoria egregia omnes gentes, ab Hispanis usque ad Aegyptios Iudaeosque, communi periculo libertae sunt. Simul atque gratus nuntius de ea victoria gratissima Romam pervenit, pretium frumenti minui coeptum est; victis enim praedonibus, nautae sine metu per maria, quae omnium gentium communia sunt, navigabant. Romae igitur ex summa inopia repente maxima frumenti copia facta est ac panis tam vilis fuit quam antea fuerat - id quod populo Romano gratissimum fuit. Pompeium victorem cunctus populus Romanus summis laudibus affecit.

Ex eo tempore raro fit ut navis praedonum in mari Interno appareat, nam classes Romanae, quae cuncta maria percurrunt, naves mercatorias atque oram maritimam diligenter tuentur. Mare Internum iterum 'nostrum mare' iure appellatur a Romanis. Neque tamen classis Romana omnes nautas qui ubique navigant tueri potest. Adhuc supersunt aliquot praedones maritimi, qui tanta audacia sunt ut ne armis quidem Romanorum deterreantur.

Amici nostri in mari Tusco navigantes tales praedones audacissimos navem suam persequi arbitrantur. Cuncti perturbati sunt. Etsi nautae omnibus viribus remigant, tamen illa navis, vento secundo adiuvante, magis magisque appropinquat.

Caelum nubilum suspiciens gubernator optat ut ventus in adversum vertatur. Is enim nautas suos tam validos esse credit ut nulla alia navis remis solis acta navem suam consequi possit.