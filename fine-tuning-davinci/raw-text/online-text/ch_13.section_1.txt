Annus in duodecim menses dividitur, quibus haec sunt nomina: Ianuarius, mensis primus; Februarius, secundus; Martius, tertius; Aprilis, quarus; Maius, quintus; Iunius, sextus; Iulius, septimus; Augustus, octavus; September, nonus; October, decimus; November, undecimus; December, mensis duodecimus ac postremus.

Unus annus duodecim menses vel trecentos sexaginta quinque dies habet. Saeculum est centum anni. Centum anni vel saeculum est longum tempus. Duo saecula sunt ducenti anni. Homo sanus nonaginta vel etiam centum annos vivere potest; ducentos annos vivere nemo potest.

Mensi primo et mensi tertio a deis nomina sunt: Ianuario a deo Iano, Martio a deo Marte. Ianus et Mars sunt dei Romani. Ianus est deus cui duae facies sunt. Mars deus belli est.

Mensis September nominatur a numero septem, October, November, December ab octo, novem, decem. Nam tempore antiquo Martius mensis primus erat. Tunc September mensis septimus erat, October, November, December menses octavus, nonus, decimus erant. Nunc autem mensis primus est Ianuarius, September igitur mensis nonus est, October decimus, November undecimus, December duodecimus.

Quam longus est mensis November? November triginta dies longus est. December unum et triginta dies habet. Ianuarius tam longus est quam December, sed Februarius brevior est: duodetriginta aut undetriginta dies tantum habet. Februarius brevior est quam ceteri undecim menses: is mensis anni brevissimus est. Martius unum et triginta dies longus est (et item Maius, Iulius, Augustus, October). Aprilis triginta dies habet (item Iunius et September). Sex menses sunt dimidia pars anni, tres menses quarta pars anni.

Dies est dum sol in caelo est. Prima pars diei est mane, pars postrema vesper. Dies est tempus a mane ad vesperum. Nox est tempus a vespero ad mane. Vesper est finis diei atque initium noctis. Mane finis noctis est atque initium diei.

Dies in duodecim horas dividitur. Ab hora prima dies initium facit. Hora sexta, quae hora media est inter horam primam et duodecimam, 'meridies' nominatur. Hora sexta vel meridies diem dividit in duas aequas partes: 'ante meridiem' et 'post meridiem'. Meridie sol altissimus in caelo est. Sex horae sunt dimidia pars diei.