Medicus (ad Iulium): “Tene bracchium pueri!” (ad Aemiliam): “Tene poculum sub bracchio!” (ad Quintum): “Claude oculos, puer!” Medicus Quintum oculos claudere iubet, quod puer cultrum medici timet.

Ecce medicus cultrum ad bracchium pueri apponit. Perterritus Quintus cultrum medici sentit in bracchio, nec oculos aperire audet. Capilli horrent. Cor palpitat. Medicus venam aperit. Ruber sanguis de bracchio in poculum fluit. Quintus sanguinem de bracchio fluere sentit atque horret. Frons et genae albae sunt ut lilia...

Medicus puerum oculos aperire iubet: “Aperi oculos, puer!” neque Quintus oculos aperit. Puer quietus super lectum iacet ut mortuus.

Syra: “Cur Quintus oculos non aperit? - O dei boni! Puer mortuus est!”

Quintus autem spirat, ergo mortuus non est. Sed Syra eum mortuum esse putat, quod eum spirare non audit. Iulius et Aemilia filium suum quietum spectant - atque tacent.

Medicus manum super pectus pueri imponit eumque spirare et cor eius palpitare sentit.

Medicus: “Puer spirat et cor eius palpitat.”

Aemilia gaudet quod filius vivit.

Syra: “Quid dicit medicus?”

Aemilia: “Medicus dicit 'Quintum spirare et cor eius palpitare.' Ergo Quintus vivit.”

Syra Quintum vivere gaudet.

Aemilia sanguinem de bracchio filii deterget. Iam puer oculos aperit.

Quintus: “Ei! Dolet bracchium!”

Mater filium vivum esse videt et audit.

Aemilia imperat: “Aquam arcesse, Syra!” neque ancilla verba dominae audit.

Iulius: “Domina te aquam arcessere iubet, Syra!”

Syra abit, atque revenit cum alio poculo aquae pleno. Aemilia poculum tenet, dum Quintus bibit.

Medicus: “Iam necesse est puerum dormire.”

Exit medicus. Quintus, qui medicum horret, eum abesse gaudet.

Iulius: “Iam filius noster non modo pede, sed etiam bracchio aeger est.”

Aemilia: “Ille medicus crassus filium nostrum sanare non potest.” Aemilia non putat medicum puerum aegrum sanare posse.

Syra: “Stultus est medicus! Neque cor reque cerebrum habet!”

Syra 'medicum stultum esse' dicit. Iulius et Aemilia eum stultum esse putant, non dicunt.