Tum Iulius, qui artis poeticae studiosus est, “Ovidius ipse” inquit “id dicit. Ecce principium carminis quod scripsit ad amicam secum in circo sedentem:

Non ego nobilium sedeo studiosus equorum;
cui tamen ipsa faves vincat ut ille precor.
Ut loquerer tecum veni tecumque sederem,
ne tibi non notus quem facis esset amor.
Tu cursus spectas, ego te - spectemus uterque
quod iuvat, atque oculos pascat uterque suos!”

Cornelius: “Ego memoria tenero versus Ovidii de puella quae poetam industrium prohibebat bellum Troianum canere et fatum regis Priami:

Saepe meae “Tandem” dixi “discede!” puellae
- in gremio sedit protinus illa meo.
Saepe “Pudet!” dixi. Lacrimis vix illa retentis
“Me miseram! Iam te” dixit “amare pudet?” 
Implicuitque suos circum mea colla lacertos
et, quae me perdunt, oscula mille dedit!
Vincor, et ingenium sumptis revocatur ab armis,
resque domi gestas et mea bella cano.”

Fabia: “Iste poeta viris solis placet. Me vero magis iuvant carmina bella quae Catullus scripsit ad Lesbiam amicam. Si tibi libet, Iuli, recita nobis e libro Catulli.”

“Libenter faciam” inquit Iulius, “sed iam nimis obscurum est hoc triclinium; in tenebris legere non possum. Lucernas accendite, servi!”

Lucernis accensis, Iulius librum Catulli proferri iubet, tum “Incipiam” inquit “a carmine de morte passeris quem Lesbia in deliciis habuerat:

Lugete, o Veneres Cupidinesque,
et quantum est hominum venustiorum:
passer mortuus est meae puellae,
passer, deliciae meae puellae,
quem plus illa oculis suis amabat;
nam mellitus erat suamque norat
ipsam tam bene quam puella matrem,
nec sese a gremio illius movebat,
sed circumsiliens modo huc modo illuc
ad solam dominam usque pipiabat.
Qui nunc it per iter tenebricosum
illuc, unde negant redire quemquam.
At vobis male sit, malae tenebrae
Orci, quae omnia bella devoratis:
tam bellum mihi passerem abstulistis.
O factum male! O miselle passer!
tua nunc opera meae puellae
flendo turgiduli rubent ocelli!

“His versibus ultimis poeta veram rationem doloris sui reddit: quod oculi Lesbiae lacrimis turgidi erant ac rubentes! Tunc enim Catullus Lesbiam solam amabat atque amorem suum perpetuum fore credebat. Ecce aliud carmen quo mens poetae amore accensa demonstratur:

Vivamus, mea Lesbia, atque amemus,
rumoresque senum severiorum
omnes unius aestimemus assis!
Soles occidere et redire possunt -
nobis, cum semel occidit brevis lux,
nox est perpetua una dormienda.
Da mi basia mille, deinde centum,
dein mille altera, dein secunda centum,
deinde usque altera mille, deinde centum!
Dein, cum milia multa fecerimus,
conturbabimus illa, ne sciamus,
aut ne quis malus invidere possit,
cum tantum sciat esse basiorum.

“Catullus Lesbiam uxorem ducere cupiebat, nec vero illa Catullo nupsit, etsi affirmabat 'se nulli alii viro nubere malle.' Mox vero poeta de verbis eius dubitare coepit:

Nulli se dicit mulier mea 'nubere malle
quam mihi, non si se Iuppiter ipse petat!'
Dicit. Sed mulier cupido quod dicit amanti,
in vento et rapida scribere oportet aqua!

“Postremo poeta intellexit Lesbiam infidam et amore suo indignam esse, neque tamen desiit eam amare. Ecce duo versus qui mentem poetae dolentem ac dubiam inter amorem et odium demonstrant:

Odi et amo. quare id faciam, fortasse requiris?
Nescio, sed fieri sentio et excrucior!”

His versibus recitatis convivae diu plaudunt.

Tum Paula “Iam satis” inquit “audivimus de amando et de dolendo. Ego ridere malo, neque iste poeta risum excitat. Quin versus iocosos recitas nobis?”

Cui Iulius “At Catullus” inquit “non tantum carmina seria, sed etiam iocosa scripsit. Ecce versus quibus poeta pauper quendam amicum divitem, nomine Fabullum, ad cenam vocavit:

Cenabis bene, mi Fabulle, apud me
paucis, si tibi di favent, diebus,
- si tecum attuleris bonam atque magnam
cenam, non sine candida puella
et vino et sale et omnibus cachinnis.
Haec si, inquam, attuleris, venuste noster,
cenabis bene - nam tui Catulli
plenus sacculus est aranearum.”