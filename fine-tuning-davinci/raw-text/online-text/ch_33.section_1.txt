Exercitus Romanus universus constat ex legionibus duodetriginta, quae in denas cohortes dividuntur. In singulis legionibus sunt sena vel quina vel quaterna milia militum, qui omnes cives Romani sunt. Praeterea magna auxilia exercitui adiunguntur. Auxilia sunt pedites equitesque ex provinciis, qui arma leviora, sicut arcus sagittasque, ferunt. Legionarii sunt pedites scutis, gladiis pilisque armati.

Signum legionis est aquila argentea, quae in itinere ante agmen fertur. In itinere cohortes alia post aliam in longo ordine progrediuntur. Talis ordo militum progredientium dicitur agmen. Cum agmen ad hostes pervenit, si tempus et locus idoneus est ad pugnandum, cohortes in tres ordines instruuntur. Exercitus ita instructus acies appellatur. Ante proelium dux exercitus milites suos hortatur ut fortiter pugnent. Tum pedites procurrunt et primum pila in hostes mittunt, deinde eos gladiis caedunt. Hostibus proelio victis, dux a militibus 'imperator' salutatur. Vesperi exercitus loco ad defendendum idoneo castra ponit, quae vallo et fossa circumdantur. Ita muniuntur castra Romana.

Aemilius, frater Aemiliae minor, quem supra commemoravimus, a prima aetate studiosus fuit rei militaris. Iam puer septem annos natus gladios ligneos et arcus sagittasque sibi faciebat, ut cum aliis pueris eiusdem aetatis proelia luderet. Septendecim annos natus a patre interrogatus 'quid tum discere vellet?' filius statim respondit 'se nihil nisi rem militarem discere velle.' Voluntas filii patri haud placebat, cum ipse litteris studeret neque ullum aliud studium filio suo dignum esse arbitraretur. Cum vero filius nullo modo contra voluntatem ad studium litterarum cogi posset, pater eum una cum Publio Valerio, adulescente eiusdem aetatis, in Germaniam ad exercitum Romanum misit, ut apud ducem quendam egregium stipendia mereret. Ibi Aemilius pro patria pugnans iam magnam gloriam militarem sibi quaesivit. Virtus eius egregia ab omnibus laudatur.

Et pater et soror Aemilii frequentes epistulas ad filium et fratrem suum mitunt. Pater maxime de rebus publicis scribit, sed Aemilia de rebus privatis, ut de liberis suis et de conviviis, scribere solet. Epistulae quas Aemilius ad patrem dat praecipue de gloria et virtute militari sunt, sed ex iis litteris privatis quas Aemilia nuper a fratre suo accepit plane apparet eum iam vita militari fatigatum esse. Ecce litterae novissimae, quas Aemilia pridie kalendas Iunias a fratre accepit et postero die in convivio recitavit: